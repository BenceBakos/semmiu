Mutatványosok
2019. július 7.
Hősszerelmesre itta magát a kocsmában. Udvarolni kezdett a pultos lánynak, aki azt mondta neki, most már menjen haza, mert ittas.
– Kicsoda ittas?! Én?! – kiáltott, föl is pattant a székről, pedig azt sem lehet kinézni belőle, hogy a hangját föl bírja emelni, olyan vékony már szegény.
– Igen. Te – szólalt meg valaki mögötte halkan. Hátra se fordult, úgy mondta:
– Jó. Akkor megyek – és elment.
Nevetünk, ahogy a barátom mesél erről a srácról, akit itt mindenki ismer. Viszonzom a történetet egy másikkal, amelynek ugyanilyen jellegzetes ember a hőse. Több hasonló figuráról is megemlékezünk jó kedvünkben. Ártatlan mulatságnak tűnik, ha itt lennének köztünk az önpusztítás mutatványosai, tán nem ilyen vidáman, de együtt nevetnének velünk, köszönnék a figyelmet.
Nagyrészt korombeliek.
Mind rettenetesen néznek ki.
És mindegyik történet, amit hallottunk, valójában tragédia. Ezeken nevetni érzéketlenség, főleg úgy, hogy segíteni nem tudok.
Ahogy hazamegy mindenki, ezen tűnődöm, és azon, hogy már késő.
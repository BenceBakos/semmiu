Damilos fűkasza
2019. július 3. 
Kétszemélyes, nyitott tetejű BMW hajt végig délután háromnegyed hatkor az algyői Vásárhelyi utcán és a Kastélykert utcán. Megelőz engem, a biciklist. A Platán Kocsma ablakpárkányainál most is könyökölnek páran. Nézem, ők is észrevették-e, amit én, de ahhoz inkább az utca túloldalán, a feszületnél kellene állniuk. Ismeretlen fiatal srác és lány ül a kocsiban, a csomagtartóból pedig egy fűkasza szára és damilos feje lóg ki, a bal oldalon.
Mintha tényleg létezne az a hely, ahol az ilyen autót nem státuszszimbólumnak veszik, hanem hobbiból, a járókelők nem bámulják meg, nem irigylik, és aki munkája, esze révén meggazdagodik, simán megengedi magának azt a luxust, hogy ugyanúgy éljen, ahogy azelőtt. Azon a helyen is mérgesen nő a fű a sok eső után.
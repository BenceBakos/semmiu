Szép nyugodtan
2019. július 16.
Egy órát botorkálunk a hóban, amely olvad, és sár van alatta. János a holtág partján kacsákat fényképez. Úgy akarja, hogy minél több réce látszódjon, közel kell menni hozzájuk, de mégse olyan közel, hogy elrepüljenek. A menekülő állatot ábrázoló kép csak azt dokumentálja, hogy a fotós megzavarta a természetet. A majdnem két méteres férfi tehát bőr félcipőben lépked a sáros parton – reggel még nem tudta, hogy ez lesz a feladat, nem hozott csizmát –, leguggol, hogy kisebbnek látsszon. A kacsák mintha segíteni akarnának neki, kapkodják a fejüket, de nem repülnek el. Én is segítek, viszem a hátizsákját. 
A képek egy újságcikkhez készülnek, amely arról szól, hogy a holtág partján télen is van élet. Ember egy szál se, de végül fényt látunk a parti vendéglőben. A kapu zárva. János átnyúl a kerítésen, elhúzza a reteszt. Nagyon otthon van, látom. Fölmegyünk a lépcsőn, benyitunk. A tulajdonos, hatvan körüli szikár férfi, rejtélyesen mosolyog. János odahív a helyiség végébe, ahol bekeretezve az ő fotója függ a falon. 
Két teát kérünk. Megkapjuk, a tulajdonos is leül mellénk. Nézzük az ablakon át a holtágat. Két éve nem öblítette át a Tisza, legközelebb biztos kiönt idáig. Be fog jönni ide, a terembe, és ezt el kell viselni, mert a vendégek is a természet és a víz miatt jönnek. Erről folyik a szó. Aztán hallgatunk. János szólal meg utóbb:
– Meddig vagy nyitva ma? Lehet, már zártál volna, csak mi tartunk föl.
– Egy hét múlva tervezzük, hogy nyitunk. Szóval most még nem...
– Hűha, akkor betörtünk! 
– Akkor lenne betörés, ha nem lettem volna itt. De hát szerencsére itt vagyok. 
Sötét van, mire beülünk az autóba. Én is tűnődöm a tanulságon, de János szólal meg hamarabb: 
– Látod, így szeretek én dolgozni. Ilyen szép nyugodtan.
Banános csirke
2019. június 1.
A Boldogasszony sugárút egyik házának ablakain sohasem nyitják ki a spalettákat. Ha valaki be akar jutni abba a lakásba, és megnyomja a kapucsengőt, egy udvarias, határozott hang a jelszót kéri. A jelszó: banános csirke.
Bírók bérlik azt a lakást, hetente három-négy délutánt töltenek ott. Csöndben beszélgetnek, és labda pattog az asztalokon. Ezen nem kell csodálkozni, a bírók országszerte pingpongoznak, bajnokságokat is rendeznek nekik. Van például Táblabíró Asztalitenisz Kupa.
Azt hinnénk, azért banános csirke a jelszó, mert ez elég nagy képtelenség ahhoz, hogy illetéktelennek ne jusson eszébe. Ám létezik ilyen étel, több recept is tartalmaz banánt, csirkehúst. A bírók egyáltalán nem karót nyelt emberek. Aki már bejut az ajtón – mert telefonon elárulták neki a jelszót –, azt kedvesen fogadják. Én egy közéleti témájú beszélgetésen jártam ott. Csapolt sörrel vártak minket, virslit is főztek, és a nagy szobát berendezték annyi székkel, hogy biztosan minden vendéget le tudjanak ültetni.
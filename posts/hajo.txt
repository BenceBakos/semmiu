Van egy hajója
2019. június 21.
Egyedül tolta a földúton az emeletes utánfutót, amellyel a kajakokat hozta a Tisza-parti sportnapra. Az egyik kerék elakadt. Odamentem segíteni. Taszigáltuk, hintáztattuk át a buckákon az ágas-bogas szerkezetet, a kocsiig. Rácsattintotta a vonóhorogra, bemutatkoztunk.
Ismerős a neve.
Egykori világbajnok.
Hallottam róla egyik kollégámtól − aki régen szintén kajakozott; néha most is kedve támad elmenni egy körre, ilyenkor, meséli nekünk, irány a vízitelep, ő ott bármikor kap kölcsön egy hajót.
Megmondtam a bajnoknak a munkatársam nevét. Mosolyogva vártam, hogy földerül a név hallatán, ahogy mindenki. Mert Csabit nagyon sokan ismerik, többnyire arról, hogy sokat beszél. Tanulságos és huncut történetek dőlnek belőle, minden élethelyzetre akad egy meséje. Ahogy láttam, a beszéd számára egyszerre kényszer és élvezet, a megbecsülés és a távolságtartás eszköze, és nem tudja a hallgató, aki áldozatul esett, hogy épp hányadán áll vele, de esélye sincs arra, hogy közbevágjon. Csabi képes egy szuszra végigbeszélni egy autóutat a kandallókészítés nehézségeiről Szegedtől Zágrábig. Az épp kívülálló számára mulatságos, de egyébként nagyon fárasztó szokás. Persze, azt hittem, ahogy mások is, hogy ha ezt tudom, mindent tudok róla.
A bajnok azonban nem mosolygott Csabi neve hallatán. Bólintott:
− Igen, ismerem. Sokat köszönhetek neki.
És elmondott egy történetet, amelyet Csabától sohasem hallottunk. Együtt voltak világversenyen. Jól is sikerült a fölkészülésük, de neki a rajt előtt egy nappal megsérült a hajója. − Csaba átengedte nekem az ő kajakját. Ő nem indult, én nyertem. Úgyhogy akármikor jön hozzám, nálam mindig van a számára egy szabad hajó. 
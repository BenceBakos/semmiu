Szinte lehetetlen

Életük a protokoll szerint zajlik. Minden pillanatban vigyázniuk kell arra, mit mondanak, hogy tartják a kezüket, hogyan lépnek, különben megjárják. Legföljebb álmukban lehet egy-egy őszinte pillanatuk. 
Ezt szokás hinni a diplomatákról. Az ember azonban ennél sokkal bonyolultabb, és ez a munka is.
Példa.
Egy magyarországi eseményen másokkal együtt egy baráti ország újságíróját is megverték, előállították, majd fogdába csukták a rendőrök, mondhatni, véletlenül. A baráti ország kormánya és lakossága megdöbbent. Sajtójuk magyarázatot várt. Diplomata ismerősöm feladata volt, hogy bemenjen a rendőrségre tárgyalni, és segítsen a fogdába csukott tudósítónak. Fordított, nyilatkozott a baráti ország sajtójának. Igyekezett úgy beszélni, hogy szavai alapján ne lehessen nagyon hibáztatni az újságírót, csak mert próbált közel kerülni a rendőrségi akcióhoz – de a rendőröket se érhesse szemrehányás, amiért nem voltak tekintettel kamerára, emblémás mikrofonra, amely rekvizítumok látványos birtoklása pedig – a visszafogottabb viselkedés mellett – egyértelműen megkülönbözteti a tudósítót az indulatba jött emberektől. 
Szóval igyekezett elsimítani a botrányt.
Ezzel az ismerősömmel később találkoztam a szegedi Bortéren. Megkérdeztem, hogy érzi magát. Köszönte az érdeklődést. Elmagyarázta, mit élt át:
– Tudod, nagyon nehéz visszalapátolni a tehénbe a szart.
2020. december 15.
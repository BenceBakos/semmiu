Nagylábujj
2019. április 9.
– Micsinálsz? – kiált rám a lakókocsijából, az ágyáról. Az ajtó nyitva, azon át látja az utca egy részét. Én léptem be a képbe, ahogy az árokban csákányozok. Mondom, a meggyfák gyökérsarjadékait vagdalom.
– Osztán minek? Azt hittem, kincsöt keresöl – csúfondárosan nevet. Ez az álfölény volt minden öröme az iskolában, amikor hetedikben hozzánk bukott, és ez maradt neki, nem kell haragudni. Azért nagyon rosszulesik, hogy kinevet. Hallgatok, csapkodok a csákánnyal, de ő beszélgetni akar. Előmászik a kocsiból, kisántikál az út közepére, megmutatja a lábát: – Nézd, hogy elbánt velem az a barom orvos!
Elmondja, hogy ittasan ment haza, a kútnál belelépett a lavórba, hogy összetörje benne a jeget, de lyukas a bakancsa. Nem jutott be a melegre. Kinn aludt el, a bakancs pedig ráfagyott a lábára. A kórházban le kellett vágni a lábujját, így bánt el vele az orvos. Ahogy magyaráz, egy fiatalasszony megy el közöttünk biciklivel. Elhallgat, villan a szeme, a nő után int, egyértelmű mozdulatot tesz.
– Csak a lábujjamat vágták le… – magyarázza, nevet.
Pár nap múlva a gyertya fölgyújtja a takarót a lakókocsiban. Ő kijut, a fölrobbanó gázpalack szétveti az egész bódét. Később úszik a Tiszában, kihűl, kórházba viszik. Meghal. Eltemetik, én pedig egy ideig tovább haragszom. Mintha elbánt volna velem.

Visszaülni

Kiszállok az autóból a hátsó ülésről, az unokám mellől. Hazahoztak, ők mennek tovább. Elköszönök. Nem szól, néz rám, és aztán lefelé mutat, az ülés felé, ahol az ivókulacs, a puffasztott golyós zacskó és egy játéktelefon van. Visszabújok félig, odanyújtom neki a kulacsot, de nem az kell neki. Sem a golyó, sem a telefon. Nyúlok gyorsan a zsebembe, szerencsére maradt még egy borsóhüvely, borsót eszegettünk végig az úton. Bontom ki, nyújtom a tenyeremben a borsószemeket, de rázza a fejét. Továbbra is az ülésre mutat. 
Az anyja elöl már tudja, miről van szó, csak nekem ilyen lassú a felfogásom. 
Azt akarja, üljek vissza mellé. Azt nem lehet, mert már késő van, fáradt, fürödnie kell, aludni, és már elköszöntem stb. – hirtelen nem is tudom, miért ne lehetne.

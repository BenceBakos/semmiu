Az is ad neki egy ízt
2020. április 9.
– Tedd csak bele! Az is ad neki egy ízt – mondta Sándor, nyugdíjas tűzoltó főhadnagy, a gázkútkitöréseknél alkalmazott MIG-hajtóműves turbóreaktív oltójármű egykori parancsnoka. Az asztalon gőzölögtek az abálóüstből kiszedett belsőségek, szalonnás, csontos húsok, összesodródott bőrdarabok. Ezt mind szét kellett válogatni, eldönteni, mi az, ami hurkába való, mit teszünk a májasba, a disznósajtba. Még ez is elrettentő látvány lenne sok embernek, nekünk viszont meghitt, ünnepi. A gyerek  viszolyog tőle, aztán hozzászokik, végül talán megszereti. Ilyen minden kultúra. 
Nagyrészt tudható volt, mi hová kerül ilyenkor, de vannak cafrangok, inak, porcok, amelyekből bármi lehet. 
Kérdeztem, mi legyen, apám vagy Sándor döntött. Az adott porcika többnyire a hurkába került, és tényleg, azt lehetett hinni, hogy ezektől az apróságoktól gazdagabb lesz az összhatás. Többszólamú, szimfonikus – ahogyan Wass Albert, vagyis Hamvas Béla mondaná. Csakis ránk jellemző íz – ezt gondoljuk –, tehát állandó.
 A szaglás és az ízérzés elvesztése az első tünet – olvasom a vírusfertőzésről szóló hírekben. Nincs is kedvem tovább böngészni, elképzelni, mi lehet velünk, hobbiböllérek országával. Nekünk most épp ez az első telünk disznóvágás nélkül. Arra jutottunk, fölösleges öt-tíz kilót készíteni olyan ételekből, amikből egyszer vagy kétszer eszünk jót. És nem is hiányzott. Változik az ízlésünk.
Azért ettől még vannak vad ízei ennek a tavasznak. 
A kertben az ősszel elrakott vörös- és fokhagyma áttelelt, zölden szedjük, főzünk vele. Kihajtott a lestyán, a medvehagyma is szeret nálunk, még a beton réseiből is hajt. A zsálya egy része útban volt – csákánnyal kellett kivágni, olyan erősen megkapaszkodott a töve. A legérdekesebb a rukkola. Tavalyelőtt ettem először. Egy kolléganőm kínált meg vele, aztán, ez jelzésszerű véletlen volt, pár nappal később, vendégségben, szendvics mellé kaptam. Tavaly vettem vetőmagot, két sort vetettem, nagyon mérgesen hajtott. Néhány tő ki is virágzott, elszórta a magjait. Azok még ősszel kikeltek – egy része a gyöpben –, és mivel nem volt igazi fagy, a hagymákkal együtt átteleltek. Március elején már lehetett tépkedni róluk a leveleket.
A rukkola íze kesernyés, de valamiért könnyű hozzászokni, és aztán meg lehet szeretni.
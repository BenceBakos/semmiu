Pécs


A pécsi fényfesztiválon éjjel épületek falára, járdára vetítenek színes fényekből komponált képeket. Az emberek keresztül-kasul járják a várost, megállnak bámészkodni, társalognak. 
Mi hamarabb elfáradunk ebben, mint a helyiek. Visszamennénk a szállásunkra. A házigazda azt mondja, ő még marad a barátaival, de mi menjünk csak haza nyugodtan a hegyre, odatalálunk, a kapu pedig nyitva. A kutya ugatni fog, de ne féljünk tőle, mindenkit megugat, őket is mindig, és már ismer minket, hiszen délelőtt találkozott velünk. Csak szólítsuk a nevén, menjünk be bátran az udvarra, hátrálni fog, megnyugszik. Ezt nehéz elhinni, de nem vitatkozunk. A bejárati ajtó kulcsát az udvarban a pad támláján, hátul, szögre akasztva találjuk. Jó éjszakát!
A taxi sokára ér oda értünk a megbeszélt helyre. A keskeny hegyi utcákon szédítő tempóban megy, szólni kell a sofőrnek, hogy lassítson. A viteldíj azonban olcsóbb, mint nálunk ugyanekkora távolságon. Kiszállunk a kapu előtt, a kutya dühödten ugat. A nevén szólítom, még jobban ugat, nem hátrál. Nyitjuk a kaput, szólunk hozzá, kimondom megint a nevét, többször is. Nincs mit tenni, bemegyünk. A kutya ugat, de hátrál. Ahogy bemegyünk az udvarra, elhallgat. Közelebb jön, megszagolja a kezem, a lábam, engedi megsimítani a fejét. Mehetünk. Ott a pad, és a támláján hátul, a szögön a kulcs.
Minden pontosan úgy történt, ahogy megmondták.
Nyugaton vagyunk.

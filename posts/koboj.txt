Elindult a kóboj
2020. május 8.
„Elindult felénk a kóboj Szegedről!” – mondta a tanácsi tisztviselő asszonyság a kollégáinak, ahogy letette a telefont. Ez 1987. január 12-én történt, 30-50 centiméteres hó borított mindent, a kinti hőmérők mínusz 17 fokot mutattak. A falvak, városok között az utakat lánctalpas katonai járművek takarították. A  nyomukban tényleg elindulhatott a konvoj – azaz egy sorban, közös irányítás mellett haladó járművek alakzata. Ugyanígy hangzik angolul, a kifejezés latin eredetű. 
A kóboj, vagyis cowboy viszont észak-amerikai marhapásztort jelent. 
A tanácsi kollegina összekeverte ezt a két szót. Talán nem is volt tisztában azzal, hogy ezek mást jelentenek. A munkatársak megjegyezték, amit mondott, és később alkalomadtán felidézték. Most, hogy olvasom, érzem, mennyire kifejező mondat ez, pontosan megidézi a nyolcvanas évek lelkivilágát. 
Este ugyanazt a westernfilmet nézi a tévében a főnök –  akinek a fejében a summa cum laude és Niki Lauda neve összecseng –, amelyet a tanultabb beosztottja. Másnap pedig megbeszélik, amit láttak. Lehet még hinni a párt erejében, vagy abban, hogy a lagymatag hazai viszonyokon csak oda belépve lehet változtatni – illetve abban, hogy bugyuták csak a pártban vannak, és ha valami csoda folytán eltűnne ez a társaság, a hülyeség is visszaszorulna a laboratóriumi lombikokba, mint egy régi járványos betegség. Szilárd, vallásos hit saját igazunkban!   
Pedig tényleg senki sem tudta, mi közelít a derékig érő hóban felénk.
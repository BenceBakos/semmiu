Mondtam, hogy ne nézd
2020. május 26.
Áprilisban, amikor ritkán léptek ki az utcára, a szomszédasszonyok kipróbálták a vibert. Látták, hogy jó. Eleinte körülményes volt írni, de így azonnal megoszthatták egymással, ami eszükbe jutott, nem kellett várni a találkozásig. 
Ez most már így marad. 
„Két patkány ment bele a dróthálós fogónkba.”
„Pedig már mintha eltakarodtak volna a környékről.” 
„Itt most egyszerre kettő!” 
„Tatuka régen a vizes hordóba engedte a fogót madzagon. Nézte a buborékokat.”   
„Elfelejtettük fölfordítani a vashordót. Csapvízzel pedig nem engedjük tele.” 
„ A víznél olcsóbb a tűz.” 
„Az. Belerakom a hordóba a fogót, utána a reklámújságokat, meggyújtom.” 
„Jó ötlet. Ne nézegesd őket.”
„Hallod, nem tudtam megállni.”
„Belenéztél?”
„A hátát lapogatta az egyik a másiknak a fogóban, el akarta oltani rajta a tüzet. Nem tudtam, hogy ezek is összetartanak.” 
„Mondtam, hogy ne nézd.”
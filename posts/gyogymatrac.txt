Gyógymatrac
2019. június 17.
– Tudja, min mulatok? – kérdezi mosolyogva.
– Gondolom. Azon, ahogy beszélök – mondom.
A sárvári OTP-fiók nyitására várunk. Nekem egy igazolást kell elintéznem, nem várhat, míg hazaérek. A hatvan körüli férfi, akivel szóba elegyedtem, előttem ért oda. 
– Igen. A beszédjéről a nagybátyám jut eszembe. Oda nősült, ahol maga lakik. A szőregi téglagyár mellett volt szolgálati lakásuk. Gyerekkoromban sokat voltam náluk, szerettem ott. Tudja, merre van a szőregi téglagyár?
Tudom. Két hónappal ezelőtt jártam ott. És hogy elhiggye, nem gurítok, lefestem neki: van egy hosszú lakóépület, ahol a hatvanas években kívül-belül megállt az idő. Pici szobák, nincs benn vezetékes víz, el kell járni a kútra. És van egy különálló, jó karban lévő ház, ahol egy kilencven felé járó néni lakik, aki, hallottam, egy éven belül veszítette el a férjét és a fiát.   
– Az a nagybátyám felesége! – ámul a sárvári ember. – Hát még él? Hogy van? Tudja, nagyon régen nem kerestem...
Mondom, hogy a néni talicskában tolta a zománcos kannákat a kútig, amikor találkoztunk. Erős, szívós asszonynak látszik, szépen rendben tartja a ház környékét. Kedves is. Itt abbahagyom. Nem akarom elmondani, hogy a néni büszkén újságolta, bár szerényen él, az egészségére vigyáz: több tízezer forintot fizetett ki egy gyógymatracért. Mielőtt ráfekszik az ember, inni kell egy pohár vizet, az, és a matrac ereje kiveszi a mérget a szervezetből... Minek szomorítanám el ezt az embert? Azért, azt hiszem, érzi, hogy nem mondtam el mindent. Elkomolyodik, hallgat. Én is hallgatok. A fiók kinyit.   
– Menjen csak maga – enged előre. – Nekem nem annyira sürgős.
És most én nem tudhatom, ezzel igazat mondott-e. 
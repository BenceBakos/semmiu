Más káposzta 
2019. július 23.
Sötét éjjel három ember ül a csónakban. Egy evez, egy világít, a harmadik kezében puska. A fény néha megállapodik egy csillogó szempáron a víz felszínén. Lövés dörren. Odaeveznek, beemelik a zsákmányt. Tizennégy kajmánt ejt el így a magyar vadász a Ford cég telepének raktárosa és szakácsa segítségével Brazíliában. 
Ez nem az állatbarátok idegeit borzoló napihír, hanem egy harmincas évekbeli magyar útleírás egyik jelenete. 
Molnár Gábor Jaguárországban című műve hagyatékból került hozzánk. Ha nem kérjük, eltüntetik, egy szakajtónyi egyéb könyvvel együtt. Az antikváriumok már megteltek. 
A szerzőt nem ismertem. Jó néhányan talán hümmögnek, hogy ők igen, de a magyar irodalom olyan, mint egy esőerdő, senki sem ismerheti teljes egészében. Megtudtam, Molnár Gábor az egyik legnépszerűbb útleírás-író volt. Angol, német, portugál és mongol nyelvre fordították le a munkáit. Brazíliában azért vadászott kajmánokra, mert kibontották a Ford-telep –  Fordlandia – drótkerítését az ólaknál, rájártak a disznókra. 
Mi lehet érdekes egy régi útleírásban, amikor a tévécsatornák negyede természetről, utazásról szól? Először is az élmény, ahogy tudatosul az olvasóban, a tragédia itt igazi tragédia, ez nem thriller. A hitelességnek olyan jegyei vannak, amelyek egyenrangúak a látható képpel. A Jaguárországban szerzője tenyérnyi rovarokat, veszélyes hüllőket gyűjt, vadászik, mégis azzal érint meg, ahogyan az emberről ír: „Alig egy hete idős magyar kubikos indult el Fordlandiából, Trinidad szigetére. Ide Sao Paulóból jött, ahol – mint különlegességet – sokáig magyar télikáposztát termesztett. Trinidad szigetén megint magyar télikáposztát akar termeszteni. A kilónyi káposztamag, amit magával vitt, volt a reménysége.” A világgá ment, de otthoni dolgaihoz mindvégig ragaszkodó magyar ember, mint természeti jelenség, akkor is bárhol föltűnhetett, és most is sokfelé előfordulhat a Földön. Nem fog eltűnni.
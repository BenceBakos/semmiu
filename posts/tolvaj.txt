Toll és vaj

– Mivel foglalkozott, mielőtt hazaköltözött?
– Toll- és vajkereskedelemmel.
Az otthon alapítója nevet. Van néhány válasza erre a kérdésre, ez az őszinte. 
– Toll és vaj? Toll-vaj? – tűnődik az újságíró.
Mosolyognak, egy tönkrement és aztán szemlátomást rendbe jött élet fölött. A felelet, és aztán a bővebb magyarázat sem kerül bele a füzetbe. 
Fiatalon ment el, disszidált, és nem kellett rossz társaságba keveredni, mert a hülyeséghez elég a fejletlen jellem, egy gyönge vagy megrázó pillanat. 
Ahogy a bűnbánathoz is elég ennyi. 
Egy velencei antikváriumban, ahová csak gumicsizmában lehetett bemenni, mert bokáig ért benn a víz, magyar regényt talált. Nem kötelező olvasmány, legalábbis erre emlékezett volna, Jókait nem szerette. Az Egy az isten. Adorján Manassé kalandja, Olaszországban, aztán pedig újból otthon, Erdélyben. Szabadságharc, magyarok, románok, osztrákok. Nagyon szépen vezeti a hőseit az író. Akiket szeret, azoknak szilárd jellemet ad, így vigyáz rájuk, mintha isten lenne. Ezek nem is emberek, hanem ideálok – ezen hatódott meg, ahogy olvasta később, a könnyekig, mert erre mégis emlékezett az iskolából. Ahogy a saját gondolatára is: ha ilyenek nem is leszünk, néha azért hasonlíthatunk rájuk. 
Az már egy másik regény, hogyan jut az ember arra a meggyőződésre, hogy kell egy ilyen otthon, mert ezek a szerencsétlen teremtések tényleg minden pénzt, törődést megérdemelnek, mások viszont inkább csak udvarias figyelmet. 
2020. január 30.
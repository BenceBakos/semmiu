Műtét


Az aggódást nem lehet kinőni. Az aggodalmas természetű gyerek, akit gyávának is neveznek, úgy nő föl, hogy egyre több dolgában válik magabiztossá, de a szorongásait is mélyebben éli meg. Amikor például meg kell szerelni a trotil préstestekből álló töltetet durranó gyújtózsinórral egy fa derekán, nem szorul össze a gyomra. Máskor igen. Föl lehet nevelni két fiút, magas létrára mászni, megtanulni csirkét vágni, disznót, halat ölni kíméletesen, vállalkozást indítani, és majdnem ötvenévesen alig aludni éjjel, mert másnap reggel vinni kell a macskát ivartalaníttatni.
A macskán sosem látszik, hogy aggódna. Az anyja hozta a házhoz, harmadmagával, valamiért úgy gondolva, ott jó helyük lesz a kölykeinek. Aztán fondorlatos módon elpusztult, állítólag a harmadik szomszédban, a kicsik pedig maradtak. Köptek, fújtak, borzolták a szőrüket az ember láttán, az egyik megdöglött, de a másik kettőt sikerült megszelídíteni. Egyet sikerült elajándékozni, olyan házhoz, ahol szintén rettentő nagy szükség volt kismacskára. Egy maradt. Összejárta a friss betont a felújítás alatt álló fürdőszobában, és még sok más jelét adta annak, hogy hosszú távra rendezkedik be. 
Miatta is lehet aggódni.
A macska a másnapi műtét miatt este hattól nem ehet, ezért be kell csukni éjjelre a melléképületbe. Kaparja az ablaküveget. Kihallatszik, két ajtón keresztül, ahogy mantyog, nem érti, miért lett bezárva. Gazdája nagyon sajnálja ezért, és a műtét miatt előre is. A feladat: reggel úgy nyitni ki azt a dupla ajtót, hogy a macska ne rontson ki, be mell valahogy tenni a vesszőből font, acélrácsos ajtajú macskabörtönbe, aztán elvinni az állatorvoshoz. 
Reggelig el lehet képzelni minden eshetőséget, abban a tudatban, hogy az igazi jövő megjósolhatatlan.
Igen, mert a macska nem ront ki, hagyja magát betuszkolni a kutricába. Benn pedig úgy néz szét, mint amikor új lakást  vizsgál az ember, és a mennyezeten itt-ott beázás nyomát fedezi fel.
A gazda áll a falhoz támaszkodva, izzad az idegtől. A kosár a lába mellett. A macska simán eléri. Ki is nyúl a rácson. Megfogja a lábat, finoman, mint amikor a karját, a vállát, az arcát szokta érinteni, és ott marad a mancsa.
Várnak.
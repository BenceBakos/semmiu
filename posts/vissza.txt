Várunk vissza

Amikor nem fáj semmije, a futó tényleg jól érzi magát a versenyen, függetlenül attól, hogy a mezőny elején halad vagy a végén. Mintha szeretnivaló ünnepségen lenne, például esküvőn. A sajátján vagy másén, ez nem egyértelmű, mindenesetre nem kell megtagadnia magától semmit. Nem is szabad. Innia kell, nem várhatja meg, hogy szomjas legyen. Enni is, mindent, amit csak megkíván. A pálya mellett nyolc-tíz kilométerenként, frissítőasztalokon aszalt gyümölcsök, sajtok, szalámi, meleg étel is, sütemények. Meggyes pite. Egy helyen hűtött montenegrói bor, ami talán túlzás, tekintve, hogy két magyar borvidéket is érint a versenypálya. Barátok, jó szándékú ismeretlenek figyelik – ahogy a felesége is –, hogy érzi magát, mert ezt fontos tudni mindenképp. Ha nem beszél, ki kell találni, mi lehet a kívánsága, olyasvalami, ami esetleg nincs az asztalon. Ezek az emberek ilyenkor jobban egymásra hangolódnak, mint a honfiak a kormánypárti frakcióban.
 „Azt hiszem, szükséged van most erre” – mondja egyikük, fehér kutyája világít az éjszakában. Szamojéd spicc, vizsgázott terápiás kutya. Meg kell állni, megsimogatni, különben nagyon csalódottan nézne. Várunk vissza! – így engedi útnak másvalaki, miután enni adott neki, az asztaltól, ahol tényleg visszafelé is el kell haladnia négy-öt óra múlva a cél felé menet, ha minden jól megy. Kérdés, hogy amikor odaér másodszor is, még mindig jól érzi-e magát. Meglátszik, például a mozgásán. Mozog. Eszik, iszik, köszön, megy tovább. Ennyiből nem derül ki, milyen a mentális állapota, pedig ezt is jó tudni. A barát tehát utánaszól halkan: András! A futó megáll, visszanéz, beszélnek, először nem érti, amit hall, de rájön, hogy ugratják, a káromkodás is kiszalad a száján, nincs mit tenni. Mert azt kellett hallania megint: várunk vissza.

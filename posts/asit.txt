Ásít vagy üvölt

Jól kezdődött a vendégség, láttam kuvaszt, hosszú szőlősorokat, ittam mustot, ülhettem azon a díszes széken, amelyik A Tenkes kapitányában is szerepelt. Este, fürdés után, a vendégszobában mégis elkeseredtem. 
Miért kellett olyan képet rakni a falra, amin egy gyerek torka szakadtából üvölt? 
Elmagyarázták, hogy az a gyerek nem kiabál, nincs semmi baja, ásít. Ez nagyon híres festmény másolata, az Ásító inas Munkácsy Mihálytól. Ha nem is láttam még, biztosan látni fogom az iskolában, és ne legyek már ennyire hangulatember, mert ennek nem lesz jó vége. 
Hinni, szégyenkezni, tanulni. 
Mintha alig változott volna valami azóta. 
2020. X. 25.
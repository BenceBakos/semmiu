A láncfűrészes

Vasárnap, ebédidő. 
Láncfűrésszel dolgoznak a közelben. 
Biztos, hogy azzal. 
Meg lehet különböztetni a hangját a flex, a fűnyíró, a fúrógép, a csiszoló, a sátorunk közelében, az ártéri parcellán éjjel reflektorral szántogató traktor, vagy az öreg hőstenor cirkula hangjától. Belátni, hogy szinte sohasem rajtunk múlik, csönd van-e körülöttünk, hogy hiábavaló visszakívánni a régi, békebeli csöndeket, aztán a dühöt megélni, beleunni, és fülelni, természettudományos érdeklődéssel – ehhez nem kell férfinak lenni.
– Ó, hát van neki fűrésze – dünnyögi a feleségem. A nyitott ablaknál áll. Mintha egy gyerekről beszélne.
Amikor elkezdek nevetni, először nem is érti, min. El kell magyarázni, aztán ő is nevet. Nyilván még mindig halljuk a fűrészt, de nem halljuk meg, már csak azt, ebéd közben, amikor elhallgat.
Így lehet túlélni. 
2021. január 10.
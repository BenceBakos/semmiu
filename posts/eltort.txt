Eltört, összeforrt 
2020. március 8.
Hajnalban megyünk át a határon teherautóval, zúzottkőért. A szomszédban virrad ránk, ami még sötétlik a távolban, azok a világosi hegyek. A fiatalabb házakon más színű vakolat. Oszlopos paloták a falvakban. Toronyszálloda, de mintha magtár lenne, függőleges, csíkszerű ablakokkal, Arad szélén. Másféle villanyoszlopok, utcalámpák, csodálkozó arcú villamosok. Csak a benzinkutak ugyanolyanok, az új gyárcsarnokok, a százévesnél öregebb városi házak, és az emberek, ahogy mennek dolgozni. 
Ez a leltározás elég tartalmas szórakozás egy korombeli embernek, lehet következtet a látottakból a nem láthatóra, mindegy, hogy jól vagy rosszul, úgysem derül ki. A Maros kavicsos, köves, sekély, tehát itt biztosan több a márna, a szilvaorrú keszeg. Nevetni is lehet. Lippán például a futballstadion mellett megyünk el, és látjuk, fölszántották a pályát. Micsoda igyekezet! 
Ha valamiről nem tudom, mi, megnézhetem az okos telefonon. Paulis, Ópálos, az út mellett hatalmas katonaszobor, széles talapzaton, lépcsőkön kell felmenni. Ez az ópálosi csata emlékműve. 1944. szeptember 14-től 19-ig a magyar honvédség itt is megpróbálta megvetni a lábát. Egy ideig sikerült, hullámzott a front, de aztán a román és az orosz csapatok visszaszorították a magyarokat. A honvédség nagyon sok embert és harckocsit veszített, kénytelen volt lemondani Aradról és a dél-erdélyi területekről – olvasom. Egy pillanatig nem értem, miért kell egy ilyen eseménynek emlékművet állítani. 
Ópálos központjában tábla mutatja, merre található Balla Géza pincészete. 
Nem arra megyünk, hanem Patars felé, ami – olvasom – Petercse. 1337-ben a Csanád nemzetségé volt, a török pusztítás után puszta. A XVIII. században románok költöztek be, 1910-ben 369 román és 6 magyar ember lakta – gondolom, a magyarok a tisztviselők voltak és a csendőrök, de lehet, nincs igazam – 2002-ben 81 román lakost számoltak. Réz-, vas- és mészkőbánya működik mellette. 
Ilyen leírás alapján milyennek képzeled? 
A falut nem is látjuk. A bányához vezető út mellett legelő, birkahodály. A kosokat most elzárva tartják. Méhkaptárok. Elhúz mellettünk egy taxi. Valaki talán azzal jött dolgozni? A homlokrakodó megpakolja a kocsit, a mérlegnél kiderül, hogy többet rakott rá, mint amennyit szabad. Le kell szórni valamennyit lapáttal, a bánya kapuján kívül. 
 – Jönnek haverkodni – mutat a kocsisor eleje felé Tamás. Egy fehér és egy tarka kutyát látunk. Ő már ismeri őket, itt ezek a kutyák járnak. Megállnak mindegyik teherautó fülkéje mellett, a vezetőülés felől, fölnéznek az ajtóra. Tudják, honnan néz rájuk az ember. Onnan várják a jó szót, ennivalót. – Nézd meg a lábát!  
A fehér úgy fut felénk, hogy a bal mellső lábát mindvégig emeli. Először csak ezt látom. Aztán azt is, hogy fordítva van az a láb, talppal fölfelé. Eltörhetett valamikor, és így, kicsavarodva forrt össze. Nem láttam még ilyen sérülést, el sem tudom képzelni, mi nyomoríthatta meg ilyen szerencsétlenül. Mintha folyton a markát nyújtaná. 
Nem dobom le a szalámis kifli csücskét. Inkább lemászok hozzá, úgy adom oda, és így láthatom, ugyanolyan a szeme, mint az otthoniaké. 

Remény

Maszkban dolgozni, úgy, hogy az emberen még szemüveg is van, azért kellemetlen, mert a vászon bevezeti a lencsék alá a lehelet páráját. Ez az állapot az első napon elviselhetetlen, aztán csak nehéz. A sorkatonákat régen gázálarcban is énekeltették. Egy szavukat sem lehetett érteni, de a tüdejük edződött a gáz- vagy atomtámadás utáni élethez. 
Jobban kell figyelni mindenre. Muszáj türelmesebbnek lenni. 
Lehetetlennek tűnik, de mintha mégis menne, mindenkinek.
A boltban a pénztáros és a vevő is maszkban, közöttük plexilap.
– Kéri a pontokat? – kérdezi a pénztáros.
– Bocsánat, nem hallom, de a pontokat gyűjtöm, úgyhogy adja csak – mondja a vevő. Aztán halkabban, a maszkba motyogja: – Remélem, ezt kérdezte. 
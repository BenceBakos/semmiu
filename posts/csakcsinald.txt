Csináld nyugodtan!

2020. február 26.
Térdműtét után ébredezve a kórteremben hideg fuvallatot érzett az arcán. Nem hitte, hogy a szobában fújhat a szél. Lehet, ez az altatás utóhatása? Nem, mert néhány perc múlva megint megcsapta a hideg. Észrevette, nem zár rendesen az ablak. A résen az udvarra is ki lehetett látni, kinn pedig hajladoztak a fák. 
Évinek két felnőtt fia van.
A fiatalabbik ért oda hozzá előbb, látogatóba. 
Megmondta neki, hogy ez tarthatatlan állapot. Ha nem ő, aki most itt fekszik, akkor a következő beteg fog megfázni, ez nem hiányzik senkinek. A fia egyetértett. Hazament, egy óra múlva jött vissza, szigetelőcsíkokat hozott otthonról. Az óvónő jól betakarózott, a fia kinyitotta az ablakot, szabta, illesztette a csíkokat. Közben ki-kinézett az udvarra, egyszer a folyosóra is, szemlátomást nyugtalanul. 
– Mi a baj, kisfiam? 
– Azt nézem, megláthat-e valaki.
– Ne törődj azzal! Kit zavarna ez? Csináld nyugodtan! 
– Jól van, anya. Ahogy gondolod.
– Így gondolom, fiam.
Megcsinálta.
Jó lett. 
És tényleg, mindez senkit sem zavart.
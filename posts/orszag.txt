Országpusztító

Közel állt Sztálinhoz. Azt is hallotta, ahogy beszéd közben levegőt vesz. A generalisszimusz belenézett egy pillanatra a makói fiú szemébe, ahogy az arcokat figyelgette, míg a tolmácsok fordították a hadifoglyoknak a beszédét. 
„Ti elpusztítottátok ezt az országot. Most már addig nem mentek haza, ameddig föl nem építitek megint.” 
Mondott mást is, de ezt jegyezték meg a legjobban. A makói fiú megértette, ezt az embert nem érdekli, hogy ők sem a saját akaratukból mentek oda háborúzni. 
– Mit gondol! Nem szólhatott ott vissza senki! – feleli az egykori hadifogoly a Kossuth Söröző pultjánál, már fátyolos kamaszhangon. A mellette álló másik kocsmavendég odébb húzódik, én maradok, hallgatom ahogy a kilencvenéves férfi hangja megfiatalodik a sírásban. Kérdezek tovább, ha már elkezdtem, ez a figyelem és az együttérzés jele, de neki fájdalmat okoz.
Várni, hogy egyszer elfogy ez a fájdalom. 
Ritkán látott vendég, de most itt van, és igazi kútfő, érdemes lenne valakinek meghallgatnia. Ezzel a hírrel telefonált a Kossuth Söröző tulajdonosa. Kolléganőm, akivel beszélt, visszakérdezett, hogy akkor miért nem hallgatja meg valaki. Azért átadta az üzenetet, én meg mentem, és meghallgattam, ahogy tudtam.
Amikor már nem volt több mondanivalója, elköszöntem. A tulajdonostól is, aki a rozsdamentes pult mögül még utánam szólt, diadalmasan csillogott a szemüvege:
– Mondtam, ugye!
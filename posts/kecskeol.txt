Párnám a kecskeólban
2020. április 17.
„A fürdőhöz közvetlenül kapcsolódó szálláshelyek széles palettája az apartmanszállótól a panzión és apartmanházakon át a kempingig terjed” – olvasom a Bogácsi Gyógyfürdő honlapján, nyilvánvalóan csak  kíváncsiságból. Hiszen az első közlemény az oldalon arról szól, hogy most „ideiglenesen felfüggesztik” a fürdő- és szállóvendégek fogadását a koronavírus-vészhelyzet miatt. Azért persze végig lehet nézni, mi mindent hagyunk ki.
Már az is megnyerő, hogy helyesen, kötőjellel írják a koronavírus-vészhelyzet szót. A honlap többi mondata is egészséges, világos. Aki megfogalmazta, nem áll hadilábon a nyelvvel. Mégis, rossz érzés bujkál bennem, ahogy olvasok, az apartman szó miatt. Az én fogalmaim szerint pejoratív jelentése is van – bár erről nem tehetnek  az apartmanok, és én sem tehetek róla.
Harminc évvel ezelőtt kaptunk egy reklámlevelet. Utazási iroda küldte, de nem az IBUSZ. Anyám bontotta fel. Görögországba szóló nyaralási kedvezményt kínáltak, a szálláshely árát „nyertük meg”, legalábbis a levél szerint. Anyám hitte is, nem is, hogy ez komoly ajánlat, de azért éreztem, ha mi lelkesedünk, ő is hajlandó komolyan venni, telefonálni, utánajárni annak, mi igaz ebből. 
Nyaralni, Görögországban?
Hatéves koromban voltunk utoljára együtt nyaralni. Igaz, mellettünk folyik a Tisza, de a húgom akkor még nem is látta a Balatont. 
– Ez konkrétan a párna. Szélhámosság az egész! – magyarázta anyám, de csillogott a szeme. Végigolvasták apámmal a levelet, értelmezték. Minden világos volt abban, egyvalamit kivéve. „Elhelyezés: apartmanokban.”
– Mi az, hogy apartmanokban? – kérdezte anyám. 
– Hát, tudod! Kecskeólakban – magyarázta apám.
Ezzel pedig el is dőlt minden. 
Köszöntük szépen, de nem kívántunk élni a kedvezménnyel.

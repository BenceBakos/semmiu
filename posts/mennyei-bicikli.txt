Mennyei bicikli
2019. június 13.
– Vigye el a biciklimet! Na! Nyugodtan! – győzködött a szállásadónk Sárváron. Kerekded, komoly férfi, tíz perce még csak azt tudta, jövünk hozzájuk, azt nem, mifélék vagyunk. Tudni akarta. Érdeklődött, hány órát akarok futni másnap a versenyen. Beszéltetett. Mintha vizsgáztam volna. Megfelelhettem, mert fogta a kerékpárja kormányát, odatolta elém. Elmesélte, hogyan újította fel, mivel ápolja, ez príma bicikli, könnyű hajtani, mennyei. Ha tényleg meg akarjuk nézni a várost, menjünk biciklivel – a feleségem vigye az ő feleségének a kerékpárját! Látta, olyan emberek vagyunk, akik otthonosabban érzik magukat egy idegen helyen, ha biciklivel nézhetnek körül. Éltünk a lehetőséggel, csak előbb kipakoltunk a táskákból.
Kádár-kocka a néhai cukorgyár szolgálati lakásainak sorában, három szobával, mindegyikben pici fürdőszoba, WC. Az udvaron már állt egy szlovák rendszámú kocsi, a harmadik szobának is lett vendége estére, de pont elég volt nekünk egy szobányi személyes tér. Úgysem akartunk mást ott, csak fürödni, aludni.
– Hát maga az, tényleg? Jó estét! – köszönt rám másnap este fél kilenc tájban, a vár mellett. Még futottam, másfél órám volt hátra. Odakanyarodott, lelassított, mellettem jött egy darabon. Mondani akart valami biztatót, de csak nézte az arcom, aggodalmasan. Aztán kibökte:
– Odaadnám ezt a biciklit most is. Ha gondolja.
Vasas tégla
2019. július 1.
Lebontották régi templomukat, amely nem számított műemléknek. A téglákat megkapargatták, jó pénzért eladták Németországba. Így lett újra vagyonuk – meséli a szobrászművész az egyik történelmi egyház gyülekezetének tagjairól. Nem elítélően szól róluk. Inkább becsüli bennük, hogy pontosan tisztában voltak azzal, milyen érték van a kezükben.
Vasas tégla, amelyet útépítésekhez és víziközműveknél használtak, mert tartósabb, mint amiből a házak épültek. Tíz-tizennégy napig tartott az égetése, egyenletesen emelkedő, végül már nagyon magas hőfokon, amit úgy értek el, hogy azt a teret, amelyben a művelet zajlott, lezárták.
– Hiába könyörögtem itt, amikor a régi partfalat bontották, ami ugyanilyen téglából volt, hogy tessék szépen bontani, kiválogatni az épeket, mert mind érték! Nem hallgattak rám – magyarázza égő szemmel a szobrász. – Nekieresztették a markolót, az pedig darabokban szaggatta le a falat. Amit letépkedett, abból hulladék lett!
Hallgatom, és nem tudom eldönteni, igaza van-e. Még ha láttam volna is azt a falat, azokat a téglákat, nem tudnám megmondani, vasasak voltak-e.
Talán tényleg az az ember lenne itt a legfőbb érték, aki száz évekre visszamenőleg tudná mindenről, ami anyagi vagy szellemi lényegű, hogy mennyit is ér.
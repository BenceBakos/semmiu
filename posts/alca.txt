Terrorelhárítás

Orbán Viktor a Lázár utca felől, a Dr. Rapcsák András úton közelítette meg a Kossuth teret. Lázár János kísérte, és  öltönyös fiatalemberek kisebb csoportja. Tőlük kissé lemaradva, de velük lépést tartva ment egy lezserül öltözött, napszemüveget viselő, könnyűzenét hallgató délceg férfiú. 
A sétálóutca belátható volt. Az operatőrök, fotóriporterek félúton, a művelődési központ előtt álltak. A fák alatt, a padon komoly fiatalember ült, díszes mappával: Szabó István. A kávézó asztalánál egy lány: Szokolay Jennyfer. A miniszterelnök megállt a padnál, István kérésére aláírta a díszes kötésű alaptörvényt. Harminc méterrel odébb beleegyezett, hogy Jennyfer vele és Lázár Jánossal közös szelfit készítsen. 
Mindenki a helyén volt. Az az öt, head-setet viselő turista is, aki csak azért utazott messzi vidékről Hódmezővásárhelyre, hogy megnézhesse a miniszterelnök elleni tízfős tüntetést, amely később kezdődött.
Amit láttunk, az alapján el lehetett képzelni, hogyan tervezték meg a biztonság szempontjából ezt a néhány órás programot.
Te, fiam, turista leszel. Te is. Te meg biciklis, biztos, ami biztos. Hol fog gyalogolni a miniszterelnök úr? A sétálóutcán. Oda nyilván több kolléga kell. Mellettük pedig te mégy, fiam. Sima járókelőnek öltözöl, nem kell túlgondolni a feladatot. 
Nem is gondolta túl.
Budapesten, a Bajcsy-Zsilinszky úton tényleg belesimult volna a tömegbe az a srác. Vásárhelyen azonban senki sem öltözik úgy. És nem is sétált senki a sétálóutcán. Messziről látszott, minek szeretne látszani. Azért ballagott a csapattal, és állt, amikor állnia kellett, rendületlenül.
Sajnáltam.
A biciklist viszont, bár tudtunk róla, hogy van, nem vettük észre. Lehet, hogy ott volt, csak nem láttuk.
Az ő álcája ezek szerint tökéletes volt. 
2020. február 15.
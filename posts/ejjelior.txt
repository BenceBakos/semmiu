Éjjeliőr
2019. augusztus 23.
Tücsök ciripel éjjel a nyitott ablak előtt, olyan erős hangon, hogy zavar az olvasásban. Híreket böngésztem, de becsukom a számítógépen az összes oldalt, és inkább hallgatózom. A monitor alig világít. Új a háttérkép, két napja állította be a feleségem. Lapos folyópart, pára a víz fölött, félsötét, piros égalj, a túloldali erdőnek a körvonala látszik. 
A Tiszán, nem messzire Mindszenttől, egy homokpadnál készült ez a felvétel. Sokszor aludtunk ott sátorban. Mögöttünk, az erdőben rengeteg tücsök ciripelt. Amikor pedig nem közvetlenül a parton, hanem fönn, az erdőben vertük föl a sátrat, körülvett minket ez a hang. Nagyjából egyforma távolságban lapultak, úgy, mint egy halászháló csomói. Biztosan egymáshoz szóltak ilyenkor. Az egész, amit hallottunk, a társalgásuk. A ciripelésnek oka van, annak is, amikor abbamarad. 
Ha valamerről elhallgattak a tücskök, onnan hamarosan halk motozás, avarzizegés hallatszott, valamilyen nagyobb állat vonult. Legalábbis náluk nagyobb: általában egér, mert a még nagyobbakat általában zavarja az emberszag, messze elkerülik a sátrat. A róka nem kerüli, de ha ennivaló vagy lábbeli nem marad kívül, akkor nem tud ellopni semmit. 
Feküdni egy sátorban a Tisza-parton, messzire a lakott helytől, hallgatni a víz loccsanásait, neszelni a zajokra, miközben mindenki más jóízűen alszik – így táboroztam én sokáig. Nem szerettem sátorban aludni. Védtelennek érzem magam a vékony ponyva alatt. Akármi történhet odakinn. Elemelhetik a ladikot, a horgászbotokat, lopakodni sem kell, mert a sátorból csak nehézkesen, lassan mászhat ki az ember. Egy zippzár, kettő, cipőt húz, kapcsolja a zseblámpát, amelynek fényénél úgyis csak azt látja, amit megvilágít. Ha pedig lekapcsolja, a szemének szoknia kell a sötétet. Vaksi, lassú, gyámoltalan. 
Hogyan is lehetne így nyugodtan aludni?
„Az az ember, aki elmondta esti imáját, olyan kapitány, aki őrszemeket állít. Nyugodtan alhat” – ezt a francia költő, Charles Baudelaire írja, de én egy magyar könyvben olvastam. Lengyel László és Várszegi Asztrik húsz éve megjelent Beszélgetőkönyvecskéjében említik, hogy egyiküknek kinn állnak az őrszemei éjjelenként, a másik viszont vállalja minden következményét annak, hogy őrszemek nélkül alszik. 
Rám is ez várt, mint aki nem köteleződött el valamilyen hit mellett. Vállalni minden elképzelhető rosszat, és ebben megnyugodni. Nagy örömöt okozott, amikor észrevettem, aztán megfigyeltem az erdőt átjáró ciripelést, a természet adta riasztórendszert, amely nem hanggal, hanem csönddel jelzi, mire kell figyelni – és újból folyamatos ciripeléssel azt, hogy megint minden rendben arrafelé. Jó így, az apró zajok alapján ismerkedni az éjszakával. Hamarabb el tudok aludni az erdőben, jobbat pihenek. 
A kazánházban, a mélyhűtő mellett tömött szatyor áll, benne szárazon tartó dobozokban gyufa, fűszerek, evőeszközök. Minden holmi, ami a sátorozáshoz kell. Bármikor indulhatunk.
A monitor háttérképe és az egyetlen tücsök, ami odakinn ciripel, mindent ideidéz, amit megéltem a sötét Tisza-parton. Itt ez a tücsök – jó erre gondolni –, úgy hallatja a hangját, mint ha most is rengeteg társa lenne. És tényleg jelent valamit, ha elhallgat.
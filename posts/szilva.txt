Egy szem szilva

Kiválasztanak egy szem szilvát a zöldségesnél. Az egyik zacskót tép, a másik belerakja a szilvát. Az egyik kosarat vesz, a másik beleteszi a zacskóba csomagolt szilvát. Csomó is van a zacskón, nehogy elmeneküljön az a szilva. Megállnak a pénztárgép előtt. 
Ellenőrzést tart a Nemzeti Adó- és Vámhivatal megyei adó- és vámigazgatósága. 
És nem szeretne büntetni. 
Fél kiló szilva az álcázás eszköze lenne, ez az egy szem a jelbeszédé. 
Ha nem ért ebből a szép szóból az, aki a pult mögött áll, és nem üti a pénztárgépet, tényleg megérdemli a sorsát, a helyét is föl kell szántani, bevetni sóval. 
A pult mögött a tulajdonos áll, akinek mostanában a Sherlock a kedvenc tévésorozata (főszereplők: Benedict Cumberbath és Martin Freeman). Látja a két embert a szilvával. Bár jó ideje mindig mindent beüt abba a ganyéládába, most mégis elszorul a torka. Ugyanakkor el is érzékenyül. Ez a kettős érzés megzavarja, de azért annyira nem, hogy elfelejtené, mi a dolga.
Leméri a szilvát, megmondja, mennyibe kerül. Átadja a nyugtát, amely elnevezéséhez hűen egyszerre három embert is megnyugtat. 
Most már be lehet mutatkozni.
2020. október 11.
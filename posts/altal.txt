Által menni
2019. október 10.
– Ott a Tisza visszafordul? – kérdezi a kislány. A kanyarra mutat. Nem nevetek, mert én is ezt gondoltam régen. Erre balra, amarra meg jobbra kanyarodik a víz, lehet azt hinni, hogy a túloldal sziget. Lakott, mert kutyaugatás, szamárordítás hallatszik, kakas kukorékol, galambok keringenek odafönn. Valamilyen ház csak lehet ott. 
Szép ez a hit, de érdemes megismerni az igazságot is. El kell indulni a parton, látni, mi van a kanyarokon túl. Meg kell tanulni úszni, aztán egyedül evezni. Át kell menni, a kíváncsiság emlékével, kikötni a túloldalon, bemenni az erdőbe, föl a töltésre, látni a tanyát, ahonnan a hangokat hozta a víz. Megvénült szamár. Öntözőcsatorna. Cseresznyefa, körtefa, szilvafa. Télen az árok oldalában hasalva körül kell nézni távcsővel. Átcsörtet egy nagy csapat őz, az egyik a közelben ugrik át a csatorna fölött. Ugyanolyan itt minden, mint a mi oldalunkon. Erre lehetett számítani, mégis, látni kellett. Amíg odajár, aztán meg visszafelé evez az ember, sok víz lefolyik.
Meg lehet nézni a túloldalt biciklivel, a hídon áttekerve, nagyon jó horgászhelyek vannak. Lehet később arra járni munkaügyben, autóval. Ladikkal mégis jobb. Ennyi marad a felnőttben a gyerekből.
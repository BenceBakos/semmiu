Gépzsír
2018. március 14.
Az asszonyok hetente egyszer elindultak a város széléről, a főutcán, zászlókkal, táblákkal. Nők álltak itt-ott az út szélén, ahogy odaért a menet, beléptek a sorba.
Gyurkát az anyja ebéd után kiállította a napra, nézelődjön, amíg ő elmosogat, majd aztán kap feladatot. Inasok, segédek a műhelyben, épp hozzáfogtak a délutáni munkához – Gyurka apjának több esztergagépe, nikkelező, zománcozó műhelye volt. Ahogy odaértek az asszonyok, az egyik odaszólt a gyereknek:
– Gyere csak ide, kisfiam!
Odament.
A szomszédban szatócsüzlet működött. Előtte, hokedlin porfesték és egy kis fahordóban gépzsír. Akkor még fehéret gyártottak, csak később színezték vörösre. Az egyik asszony megfogta a kisfiú nyakát, a másik belenyúlt a hordóba, kiszedett egy csomó gépzsírt, és beletömte Gyurka szájába.
Az anyja rohant kifelé, de az apja gyorsabb volt, megállította. Odament az asszonyokhoz.
– Én is dolgozó ember vagyok. Miért bántják a gyerekemet?
Nem válaszoltak. Gyurkán tiszta ruha volt. Az apja értette, ez a baj. Elmagyarázta, mindenkinek van lehetősége arra, hogy sűrűbben mosson, van szappan. A gyerek nagyon megijedt. Az anyja félrevonta, kiszedte a szájából a zsírt, az apja meg komolyan elmagyarázta neki, hogy bármi ilyen éri, tegye el magában, sose adja vissza, csak figyeljen. Látni fogja, az élet majd lerendezi a dolgot.
Ez igaz is volt.
Néhány évvel később az egyik asszonynak a fia otthon játszott a szolgálati fegyverrel, és lelőtte a játszópajtását.
Gyurka megdöbbent. Eldöntötte, mégis maga fogja intézni az ilyesmit. Nem fogja ráhagyni az életre, mert az nem ért semmit, és túl kegyetlen.
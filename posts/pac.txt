Pác a húsnak
2019. november 30.
A kezembe dobta a harckocsiakna gyújtóját, ahogy magyarázott nekünk. Én elkaptam és élesítettem, ahogy szerintem várta. Kerepelt az óramű, az ütőszeg befordult. Visszakattintottam a helyére, rá lehetett csavarni a kupakját, hogy elrakjuk a ládába. MVZ-57-es gyújtószerkezet, kívülről olyan színű, mint a pác, amit ma a húsnak kavartam. Méz, mustár, olaj, bors, kömény.
Polgárháború zajlott a szomszédban, minket Kiskunhalasra vezényeltek, ott volt a tüzérlaktanyában fél Magyarország honvédsége. Az egri felderítők kijártak a határra, mi a tüzérekkel Pirtón gyakoroltuk, mi lesz, ha jönnek a jugó harckocsik. Aknamezőt húztunk, a tüzérek pedig fölsorakoztak mögé, töltöttek, vártak. Egyszer a parancsnokság eldöntötte, szereljük össze az éles aknákat, hadd derüljön ki, ez mennyi időbe telik. Az egyszerűség kedvéért nem mondták meg, hogy ez is csak gyakorlás. Ültünk a kocsikon, jártak a motorok, hogy majd indulunk, most tényleg a határra. Aztán leálltak a motorok, az aknákat szétszereltük. A fölhúzott óraműveket is le kellett engedni minden gyújtóban, mert nem feszülhet a rugó. Ez is egy feladat. 
Az egyik társam kezéből kiesett a gyújtó, rá a láda vasalt sarkára, felrobbant. 
A sérülteket elvitte a mentő, a munkát pedig azok folytathatták, akik önként jelentkeztek. A legtöbben jelentkeztünk. Álltunk oktatási alakzatban, a fiatal főhadnagy elmagyarázta sokadjára, hogyan működik ez a fajta gyújtó, mire kell vigyázni, aztán dobta.
Nem tudtam eldönteni utóbb, miért csinálta. 
A gyújtó a puha földre esett volna, ha elejtem, nem történik semmi baj, legföljebb megszégyenülök. Hirtelen ötlettől vezérelt szélhámosság, ezzel intéztem el. Tessék elfelejteni. 
Pedig neki is új volt az a helyzet. Még harmincéves sem lehetett, nála alig tíz évvel fiatalabb embereket kellett tanítania, akikről alig tudott valamit. Ha tényleg menni kellett volna, tőlünk függ az élete. Együtt ült velünk a pácban – gondolom most – de ezt így ki nem mondhatta. Katonai pedagógia. Először ki kellett szűrni azokat, akik megijedtek a robbanás láttán, nekünk pedig meg kellett mutatnia, hogy bízik bennünk. Nagy levegőt vett, és találomra választott valakit, engem. 
Eddig tartott belátni, semmi okom nincs arra, hogy haragudjak rá.
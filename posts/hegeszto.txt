Hegesztő


Körbenfutás a teremben libasorban, indiánszökdelés, gimnasztika, aztán párokba rendeződés, ütés és hárítás. Szabad küzdelem. Közel lépni a másikhoz, annyira, hogy lásd a rezdüléseit, amikor eltalálod, lásd, ahogy gyürkőzik, mindjárt visszaadja. Ilyen közelről nem félelmetes. Végül labdázás ötkilós medicinlabdákkal. Így zajlott a bokszedzés. Még szép, hogy a járvány idején szünetet kellett tartani. 
Aztán megszűnt az ökölvívó-szakosztály.
A társaság a fürdőben, a szabadtéri gyógymedencében találkozott újból egy este. Beszélgettek, mint korábban edzés után az öltözőben a kamionozás szépségeiről és kihívásairól, arról, hogyan készül töltelékes áru vadhúsból, hogy már karabélyokkal lőnek egymásra a határ túloldalán az embercsempészek, és érdemes-e taxisra hallgatni, ha Rómában jó diszkóba szeretnél menni.
A fürdő melletti pizzériában vacsoráztak. A hegesztő ott tudott csatlakozni hozzájuk. Dániáról beszélt és arról, hogy mostanában hosszú gázcsöveket raknak össze. Ha egy nagyobb szakasszal elkészülnek, hajó húzza befelé a tengerbe. Dolgozni, maszkban, aztán készenlétben állni hosszú ideig, ez elég fárasztó. Egyszer nagyon unta magát, beállt segíteni azoknak, akik pakoltak, de meglátta a főnök és rászólt, mi ez, tessék visszamenni a lakókocsiba várakozni. 
A hegesztő mesélés közben levette a kabátját. Alatta trikó, bal vállán-karján műanyag fólia csillogott. Új tetoválás, fekete-fehér grafika.  Odanézett mindenki, nahát, milyen szép. 
A karon, amit más combnak is elfogadna, Harry Potter koncentrál, és emeli a pálcát.

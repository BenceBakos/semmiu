Interjú Ferivel

A Takács Tamás Dirty Blues Band az Öszöm-iszom vendéglőben lépett fel. A fellépés előtt Takács Tamás interjút adott. 
– A mosdóban tudtunk leülni, máshol nem volt hely. Feltettem Tamásnak az első kérdést, bekapcsoltam a diktafont és a mosdókagyló szélére tettem. Tamás válaszolt, közben a diktafon csúszott, beleesett a fölmosóvödörbe, amiben víz is volt. Ilyen állok én a technikával – magyarázza Feri, és gurgulázó nevetés tör föl a torkából. Nevetek én is, pedig nem kellene.
Feri egy folk-rock együttes énekese. Rokkantnyugdíjas, de dolgozik, építkezéseken. Muszáj pénzt keresni, mert egy vendéglátós barátjáért kezességet vállalt, hitelfelvételnél, és most neki kell törlesztenie. 
A portálnak is működnie kell.
Feri rendes papírújságot fog kiadni egyszer, kulturális hetilapot. Egyelőre csak a portálra futja a pénzéből. Rendes szerkesztőséget képzelt el, fizetni szeretne a szerzőknek a cikkeikért. Nem érdekli, hogy az ilyen oldalakat mostanában ingyen, lelkesedésből írják, akik még írják. Átad nekem egy hétrét hajtogatott kétezrest, egy ezrest és egy ötszázast, ez a honorárium a cikkemért, amit a portáljának írtam. Kitöltjük a szerződést, odaadom a számlát.
A portál működik.
Rock- és dzsesszzenéről szól, életmódról, sportról, irodalomról, divatról. Feri egyik vajdasági barátja, aki médiaszakos hallgató a szegedi egyetemen, formába öntötte a tulajdonos elképzeléseit: szolid grafika, szép rovatfejek. A srác ír is néha, szép tájnyelvi fordulatai vannak. Egy rokon kislány, aki fodrásznak tanul, a divatrovat cikkeit írja. És van egy fiú, szintén rokon, ő piszokmód ért a technikához. Képzeljem el, mondja Feri, három különböző formátumú hangfelvételt rakott össze ez a kisgyerek néhány pillanat alatt, és készen volt a podcast – bármikor meghallgatható interjú! 
A portállal nem törődnek a helyi politikusok, nem akarnak megjelenni rajta, nem akarják támogatni. Nem baj. 
Ferit egyedül az bántja, hiába írt levelet az egyik városi művelődési háznak, hiába kérte, küldjék el neki a kulturális programok időpontjait, mert ő megjelenteti mindet, választ sem kapott, egy éve. Az Alliance Francaise, a szegedi francia intézet viszont nemrég írt neki. Észrevették, amikor a portál beszámolt az intézet egyik programjáról, engedélyt kértek Feritől, hogy fölvegyék a levelezési listájukra. Így minden rendezvényükről értesíteni fogják. Megadta rá az engedélyt. 
– Ennek valahol így kellene működnie – tűnődik. 
Valahol így is működik.
2020. november 14.
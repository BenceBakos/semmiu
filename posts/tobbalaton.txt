Több Balaton

Roston sült fogas egy étteremben a Balatonnál, úgynevezett vegyes haltálon. Pirospaprikát szórtak rá, meglepően sok borsot. A sószemek is látszanak rajta. Ahogy a kés belevág, a fölfordult hal szagát lehet érezni. Az alföldi vendég, aki horgász, és főzni is szeret, pár pillanatig néz maga elé, nem akarja elhinni, hogy ilyen előfordulhat. Odahívja a pincért, halkan mondja meg neki, hogy ezt a süllőt kicsit későn sikerült megpucolni. A pincér szagol, elnézést kér, elviszi a haltálat. Visszatér egy hölggyel, aki a tulajdonos lehet, vagy az üzletvezető. Ő is elnézést kér. Az ételért természetesen nem kell fizetnie a vendégnek és a párjának, csak az italért. A nő külön megköszöni a vendég tapintatát: mások az ilyen problémát máshogyan, hangosabban szokták rendezni. 
Nagyvonalú mindenki és nyugodt. 
Mosoly azért nincs. Hiszen mind tudják – a kiadós fűszerezés alapján ez nyilvánvalónak látszik –, mi történt. A konyhában egyvalaki biztosan érezte, hogy ez a hal nem friss, és megpróbálta elfedni a slendriánság következményét. Át akarta verni a vendéget. 
Tehát vannak helyek, ahol ezt ma is megteszik, lelkiismeret-furdalás nélkül. Máshol ezt máshogyan intézik, inkább kidobják az ilyen  halat, mint hogy rontsák vele az étterem, a település, a  balatoni vendéglátás renoméját. 
Milyen jó lenne mindig látni, meddig terjed, hol húzódik a  morális alapon kettészakadt magyar glóbusz egyik és másik felének határa. Ám ezek önmagukban is virágzó, fejlődő világok, nem tudja rögtön az ember, épp hová tévedt, csak lassan jön rá, érzékeny veszteségek árán. Bízhatunk abban, hogy az egyik fél idővel majd fölfalja, eltünteti a másikat, a jobbik a rosszabbikat, de ez már több évszázada élő és hiábavaló hit mifelénk,  talán mert még mindig nem tudjuk, édes feleim, mikor kellene suttogni, és mikor üvölteni. 
2020. augusztus 26.
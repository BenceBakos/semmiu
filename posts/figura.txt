Figura, fagylaltból

– Figura! – kiáltja a horvát fagylaltos, ragyog az arca, mert ajándékot ad. A gombócemeletek tetejére ráilleszt egy kisebb, különös formájú tölcsért, abba is fagyit pakol. A figura biztosan minden európai nyelven ugyanazt jelenti. Valamit formáz, ostyából és puncsból. Megköszönöm, hátralépek, beleharapok, nehogy összeroskadjon a kezemben. Fáj tőle a torkom, az agyamig, mégis nagyon jólesik. Júniusi este Trogirban, 2019-ben. 
A templommal szemben, egy ablak mellett eszem a fagylaltot. Így biztosan nem lehetne oda benézni, de nem is terveztük. Az előző napon, Primostenben, a Szent György-templom ajtajában az apáca egyértelmű mozdulatokkal mutatta a nőknek, hogy takarják el a vállukat kendővel, ha tényleg be akarnak menni. Érdemes volt, mert láttam a mennyezeten a horvát halászok Szűz Máriáját és kis Jézusát. Egy test, két fejjel. A díszes ruhán lyukat vágtak a váll magasságában, ott bújik ki a kisfiú feje. Koronát viselnek mindketten. Tényleg nagyon különös, de nyilván természetes, Szűz Máriát és Jézust mindenütt a helyi ízlésnek megfelelően ábrázolják. Létezik kínai, fekete, Fülöp-szigeteki anya a gyerekével. Az sem biztos, hogy a Közel-Keleten látható ábrázolások a leghitelesebbek. 
Ahol a fagylaltot eszem, erős fény világít az utcára mellettem, énekhang hallatszik ki, én pedig emiatt nem tudok tovább menni, benézek az ablakon. Kórus próbál többszólamú művet, az énekesek félkörben elhelyezett székeken ülnek, sima utcai ruhában, kényelmesen. Vidám, délelőtti hangulatú zene. Páran észreveszik, hogy hallgatom őket, mosolyognak, szemlátomást nem zavarja őket, hogy bámulok, bamba turista. Nem vagyok hívő, és ez most már alighanem így is marad. Feszengeni szoktam, ha valamilyen kötelezettség miatt templomba kell menni, mert nyilvánvaló, hogy így a részvételem a szertartásban képmutatás. A pap simán mondhatná, hogy mars kifelé. Emiatt lelkiismeret-furdalást szoktam érezni. Most nem érzek ilyet, és jó lenne még maradni az ablaknál. A többiek azonban már elindultak, mintha más nem hallaná azt, amit én.
Tudom, ez a megérintettség. 
Ezzel nem vagyok egyedül. Nagy szerencsém, hogy nem a világháborúban, egy római katolikus–pravoszláv frontvonalon, karácsonykor, hanem békében, egy idegen katolikus templomban, aztán fagylaltevés közben mutatkozik meg előttem, ami nyilvánvaló. A kereszténységnek nagyon sokféle arca van, multikulturális. Én pedig nyilván tényleg idegen szívű figura vagyok, hogy nem itthon, hanem ott merülök el egy ilyen, mondhatni, zenei élményben, ahol az éneknek egy szavát sem értem. 
2020. június 28.
Kétféle borzalom
2019. augusztus 2.
Hat katona lépked az utcán, színes házak között. Az egyik csapot talál a fal mellett, néhány méter összetekert slaggal. Hiába nyitja a csapot, ezért megemeli a slagot, hátha abban maradt valamennyi víz, inni próbál. Látszik az arca a karimás angol sisak alatt, legföljebb húszéves. Egy másik benyúl a nyitott ablakon, mert teli hamutartót lát a párkányon. Lőni kezdenek rájuk valahonnan a közelből, nyilván a németek. Futnak egy nagykapu felé, de csak egy tud átmászni rajta, a többit eltalálják. Odaát a kapuhoz lapul, feje mellett tépik a deszkát a golyók. Húzná föl a puskáját, megakad a zár. Végül sikerül neki, megfordul, és átlő a deszkán. Gépfegyversorozat válaszol. Pánikba esik, eldobja a fegyvert, rohan, fölmászik a melléképület lapos tetejére. Fehér habos virágú orgonabokor mellett ugrik ki a másik utcára, ahol megint lőnek rá, homokzsákokból emelt barikád mögül, már a franciák. „Angol vagyok!” – kiabálja. Integetnek neki, hogy menjen közelebb. Francia katona nyúl ki érte a homokzsák mögül, behúzza a fedezékbe, tovább löki, jó utat kíván neki. Kiér a tengerpartra, ahol hosszú sorban várják az övéi, hogy értük jöjjenek a hajók. 
Ez a Dunkirk című film negyedik perce. A feleségem ekkor áll föl, hogy nem akarja tovább nézni. Nincs semmi baj, maradjak nyugodtan, csak neki ez sok. Maradok, nézem.
Nyomasztó volt, tömény – mondja utóbb. Én pedig nem értem, mi az, ami nyomasztotta, ahhoz képest, hogy egyik kedvenc sorozata a Hannibal, ami pszichológiai és bűnügyi horror. A főszereplő az áldozatainak húsából főz ételt a vendégeinek. Egy másik gyilkos emberi bélből készít hangszerhúrt, a harmadik egy régi magtárban a bőrük színe alapján rendezi el az áldozatait, fölülnézetből döbbenetes látványt komponálva. Ezt én nem szeretem nézni. Más ez – mondja a feleségem –, mert erről tudja, hogy elejétől a végéig a fantázia szüleménye. Olykor nevetni is lehet a morbid párbeszédeken. A háborús film viszont nem elképzelt borzalmat ábrázol, hanem valóságosat. Nem kell, hogy fröccsenjen a vér, ahhoz, hogy megviselje. 
Nehéz volt megérteni, de nyilván sokféleképpen vagyunk érzékenyek – és a történelemnek, hiába változatlan, időnként megnő a súlya, elviselhetetlenül. 
Ez elvisz minket
2019. július 25.
– Ez elvisz minket Győrbe.
– Dehogy visz.
– Hát látod! Még mindig fölfelé kerülünk! 
Mondom apámnak, hogy ha tényleg ismeri a rövidebb utat, ne hallgasson az okostelefonjára. De nem hallgat rám. Arra megy, amerre a hang javasolja – de közben háborog. 
Most, egy háromszáz kilométeres dunántúli autótúrán használunk először navigációt. A feleségem állította be, a hangot is elnevezte, Andrisnak. Rólam. Érdemes használni kamionsofőr és mentő ismerősünk szerint is, mert szól, ha baleset történt előttünk, tudja, hol lassabb a forgalom, merre rossz az út. Csak hát olyanféle tudás ez, amit minden magyarázat nélkül, megfellebbezhetetlenül közöl. 
„Hajts be a körforgalomba, majd hajts ki a második kijáraton!” – utasít, de a tábla az első kijáratnál tünteti föl Szegedet. Mi pedig arra mennénk. Apám szerint nem az a helyzet, hogy téved a navigáció, hanem direkt irányít minket kerülőútra, rosszindulattal. Hallgatok, mert lehet, én vagyok naiv, azzal, hogy a végletekig megbízom egy szoftver döntéseiben, tehát végső soron én is úgy viszonyulok hozzá, mint egy személyhez.
Hányan vagyunk a kocsiban? Apa, fiú: egy nem és egy igen, pont fordítva, mint az Ady-versben. És ott a harmadik szerzet, amelyről apám rendesen leszedi a keresztvizet. 
Nem kérünk elnézést, és ez így rendben is van. Bár hazahozott minket, arról nem tudunk meggyőződni, tényleg ez volt-e a legjobb út.
Nagymagyar matrica
2019. július 9.
Tagyon és Szentantalfa között, az emelkedőn megelőz egy Renault Megane, hátulján nemzetiszín matrica, Nagy-Magyarország a Magyar Hiszekeggyel. Iparkodok utána, bár elég lassan. Félnapi vonatozás után ez a negyvenedik kilométer biciklin, buckák között. Csak négy kilométert tekertem fölöslegesen, ez nem sok, időben megkérdeztem, megmutatták a helyes utat. Hálás vagyok érte. Ez pedig érzékeny lelkiállapot. Ilyenkor máshogyan vizsgálja az ember a kérdést: akinek fontos, hogy egy magyar se felejtse el, mi történt a versailles-i Nagy Trianon-kastélyban, az miért hajt francia autót?
Talán még sincs ezzel baj.
Ha jóindulattal nézem, láthatom huncut honfoglalásnak, ott, ahol a legkevésbé számítanak rá, egy sivatagihomok-színű csomagtartón. Lesből odacsapás, hogy aztán lehessen hátrafelé nyilazni több tízezer kilométeren át.
A nagymagyar-nosztalgia kiállta az idő próbáját. Ha én nem is viselnék, és főleg nem árulnék ilyen térképpel díszített pólót, sapkát, jelvényt, matricát, mások meg fogják tenni, száz év múlva is. És hülyeség, hogy mindnyájan agresszív, valamilyen korábbi sérelmükért revansra váró, esetleg egy régi bűnükért vezeklő figurák. Ugyanakkora eséllyel akad közöttük szelíd, megfontolt ember, mint az én drága hittestvéreim, a horgászok között. Ezt meg kell érteni, el kell fogadni: muszáj hiedelmek és előítélet nélkül tekintetbe venni honfitársaim érzéseit, sőt, hiedelmeit és előítéleteit is, különben lehetünk bármennyien, és lehet bármekkora Magyarország, szűk lesz nekem.
Ezeket gondolom az emelkedőn, nagyobb fogaskerékre váltok, és utolérem a matricás autót – ami azért megy egész könnyen, mert az autó áll. Annak a vendégháznak a parkolójában, ahol én is szobát foglaltam.

Kiscipők
2018. február 23.
Tizennyolc fok volt a szobában, az egyetlen nő kardigánt viselt. Ő lazacszínű ingben ült az asztalfőn. Lecsúszó szemüvegét időnként hüvelyk- és középső ujjával tolta vissza. Üvöltött:
– Hogy képzelted, hogy berakod ezeket a kiscipőket? Normális vagy?
Egy pár gyerekcipő az aznapi újság első oldalán. A boltban nem akarták visszacserélni, pedig egy nap alatt szétment egy kisgyerek lábán. Erről szólt a cikk. A képen azonban nem volt ember. Tényleg hülyén nézett ki az a két árva lábbeli. A főszerkesztőnek igaza volt, ez sokszor előfordult, az is, hogy ordenáré hangnemben beszélt velünk, most az előző esti szerkesztővel. Ilyenkor talán ugyanígy, kiabálva lehetett volna vele tárgyalni, de mit mondunk neki? Hogy nem egy nevet írtunk el, ez csak egy kép, és az olvasó észre sem veszi, hogy rossz? Hogy nem viselkedhet ilyen megalázóan egy nála húsz évvel idősebb emberrel?
Még az értekezlet elején kifogyott a golyóstollamból a tinta, csak vakarózni lehetett vele. Mégse tudtam fölkelni, elmenni másikért. Nem bírtam megszólalni, ahogy a többiek sem.
Egy nagy, lomha légy mentett meg minket. Berepült valahonnan az asztal fölé, ő pedig erre elhallgatott, le sem vette róla a szemét. Rovariszony. Ezt tudtuk róla. Összesodortam egy újságot, fölkeltem, és két pontatlan ütés után röptében eltaláltam a legyet. Akkor visszafordultam, felé, a szemébe néztem. Reméltem, látja, milyen dühös vagyok. Ám ő is, ahogy mindenki a szobában abban a pillanatban, a bal lábamra figyelt: rikító vörös ellipszisek a szürke nadrágon. Amíg idegességemben az asztal alatt, a lábamon körözgettem a tollal, újból megeredhetett a tinta. Vártam, hátha megszólal, vagy legalább valaki felröhög. Szép hosszú pillanat volt.

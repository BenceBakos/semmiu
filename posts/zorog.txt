Valami zörög
2019. szeptember 24.
Egy tízéves fiúgyerek már szépen föltakarítja a lakást. Elmegy a boltba, papír nélkül, mert megjegyzi azt az öt-hat dolgot, amire szüksége van a családnak. Megpucolja a krumplit, elég vékonyan. A hagymát is földarabolja, mégpedig úgy, hogy vizet vesz a szájába – a tévében látta –, így nem ered el a könnye. Vannak idősebb horgászbarátai, elmegy velük pecázni, hazahozza a kétkilós pontyot, amit egyedül fárasztott ki, és üggyel-bajjal, de azt is megpucolja. A keserűfogat is megtalálja, kiveszi. Ha egykettedet hoz haza az iskolából, természetesen nem mehet el horgászni – a büntetést férfiúi önérzettel viseli. 
Mindez a nevelésen múlik.
Néha az is előfordul, hogy éjjel megjelenik a szülők szobájában, és szeretne közéjük feküdni. Ezt, a késői időpontra való tekintettel, nem engedik meg neki.
A tízéves fiú visszaballag a szobájába. Másnap éjjel viszont megint megjelenik. 
Mi a helyes eljárás ilyenkor?
Szerencsére anya nem ébredt föl, csak apa. Halkan beszélgetnek a fiúk, aztán abban maradnak, apa átmegy vele az ő szobájába.
Odaát apa leül a fotelba, a gyerek visszafekszik. Várják, hogy elaludjon a másik. Akkor a sarokban zörögni kezd valami. Apa meglepődik, és meg is világosodik: hát ezért nem tud aludni a gyerek! De hogy jut be ide egér?
– Valami tényleg zörög itt nálad.
– Ja, az csak a csirke.
– Milyen csirke?
– Hát, láttam, kinn kóborol az udvaron. Bánthatták volna a kutyák. Behoztam inkább. Dobozban van.
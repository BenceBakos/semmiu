Lapos tévé


Szilveszter éjjel egy hatvanas években játszódó angol krimibe merültünk. Puritán, ólmos fényű képek,  kiszámíthatatlan mese. Az orvos szakértő az áldozatokon olyan sebeket talált, amelyek nagymacskára vallottak, és tényleg nem ember, hanem tigris gyilkolt. Lelőtték egy szögletesre nyírt sövénylabirintusban. 
Félig oldalról nézve a képernyőt szokatlan volt, hogy ilyen lapos, ahhoz képest, milyen mélység nyílik meg benne. 
Ez nyilván csak nekem tűnt föl. Egyedi öregségélmény.
A tévészerelés volt a hobbija házunk korábbi tulajdonosának, Vajna Andrásnak. Gyűjtötte a tévéket – ahogy a tévécsatornákat Andy Vajna, aki eredetileg szintén András –, sehol sem láttam még ennyit együtt: a melléképület, a garázs, a garázs padlása is tele volt. Azért lehetett rájuk szükség, mert ha az egyikben tönkrement valami, azt a másikból pótolni tudta. Vajnáék már elköltöztek, és mi már ott laktunk, de még mindig nem sikerült elvinni a teljes gyűjteményt. El kellett férniük a mi holmijainknak a melléképületben, ehhez több szabad helyre volt szükség, úgyhogy én is pakoltam a tévéket. Blokktégla formájúak voltak, tornyot, falat lehetett belőlük építeni. Raktam egyiket a másikra, figyeltem, hogy kötésben legyenek, aztán ahogy az egyiket megemeltem, majdnem kiesett a kezemből. Háromszor olyan nehéz volt, mint a többi. Bámultam a cirill betűs feliratot az elején: orosz gyártmány. Talán kovácsoltvas alkatrész van benne? 
Néhány évvel az ezredforduló után jártunk, a fiaim nem értették, mitől vicces ez, hiszen nem lehetett emlékük a szovjetorosz ipar bumfordi gyártmányairól. 
Azóta András elment, ahogy Andy. Én nagyapa vagyok. 
Az új tévék a mienknél is keskenyebbek. Ettől néha még szédítőbb a mélység, amiben elmerülünk. Kiszámíthatatlan, hogy ez is mivel jár.
Ahogy megszépül 
2020. június 9.
Asztal puncsszínű terítővel a Tisza-töltés lábánál, combig érő fűben. Ketten ültek mellette, bodor, fekete hajú férfi és barna nő. Az arcukat nem láttam, ahhoz messze voltak, de szépnek látszottak. Alig mozdultak, beszélgettek. Autójuk fönn állt a töltés tetején, a Móra Ferenc hídtól ötszáz méterre, Algyő felé, a két geodéziai alappont – óvodai rakétamászóka – között félúton, a nemzeti összetartozás napján, csütörtökön. Fújt a  szél, hullámzott a fű. Itt-ott selyemkóró kalimpált benne (asclepias syriaca), már erre is terjed; a gazdák utálják a mélyre törő gyökere miatt, a méhészek imádják, mert nagyon finom ízt ad minden vegyesvirágméznek. Az a két ember nyilván épp nem akart szeretni vagy gyűlölni olyasvalamit, amihez nincs köze. Élvezni akarták hóbortos ötletüket, kiülni egy helyre, ahol biztosan nem lesz társaságuk. Úgy is lett, ahogyan kigondolták. Húsz percig láttam őket, addig nem esett az eső.  
Jó volt belefutni ebbe a szertartásba, mert amikor elindultam, még lelkiismeret-furdalást éreztem. Egymás után két megemlékezés is zajlott nálunk, a zászlónál, egyik közösség, másik közösség. Nem tudom, melyik mellett-fölött futottam el épp a töltésen. A hangot hallottam, és eszembe jutott, hogy illene ott lenni, mindegy, melyik társaságban. Vannak ismerőseim, akiknek az életét meghatározta a trianoni döntés, amelybe nem lehetett beleszólásuk. Ki lehet fejezni az együttérzést irántuk, függetlenül attól, hogy épp megtalálom-e a helyem azok között, akikkel ott állok együtt, és ugyanazt gondolom-e, amit ők. Az, hogy mégsem akaródzik ott lenni, leginkább engem minősít. Hiszen mindenkinek saját Trianonja van már. 
Feloldódni ebben a gondolatkórusban, összetartozni így, mint nemzet (ez a mi munkánk, és nem is kevés). A megemlékezés hivatalos része után átkarolni egy másik jelenlévő nyakát, lőni egy közös szelfit, ráadva a filtert, hogy pár pillanatra legyen szebb minden: hosszúkás arc, szem, haj, és a mécsesek fénye a talapzaton. 
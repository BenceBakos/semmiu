Fagyhatár
2019. április 21.
– Engem nem szeretnek, hál' Istennek.
– Engem igen, nagyon is – a nő legyint. Feje mögül előrepül egy szúnyog. A tarkóján lehetett. A többi a falon kapaszkodik, négyzetméterenként hat-nyolc. Ide húzódnak be telelni. Pince, egy tanácsterem előszobája, a fagyhatár alatt. Hat ember vár ezen a folyosón, tévések. Naponta többször találkoznak, de ilyen helyen soha. Erről beszélgetnek: sötét van, kiérződik a WC szaga, szellőztetni pedig nem lehet. A nő fölmegy a titkárságra, adnának szúnyogirtó aeroszolt. Nincs.
Kijön a teremből egy Bocskai-kabátos, tar fejű ember. Tűnődve mosolyog, belép a WC-be. Odabenn kettőt csattan valami, a nő megdöbben. Az egyik kollégája elmagyarázza, a pisszoárokhoz egy vadnyugati lengőajtón át lehet bejutni, az csattog, ha meglendítik. Tényleg, micsoda hely ez! A képviselő kijön. Az egyik riporter megállítja.
– Boldogulsz vele?
A kocsijáról van szó, hogy a képviselő, aki autószerelő, meg tudta-e javítani.
– Igen. Ki is próbáltam, a pályán. Már akartam szólni. Majd kell egy új szélvédő, mert összetört – karcosan fölnevet, visszamegy a terembe.
– Ezt még visszakapja – dünnyög a riporter. Mosolyog. A többi is. Hallgatnak.
Két és fél óra, mire véget ér az ülés. Kinyílik az ajtó, kijönnek néhányan, a tévéstábok benyomulnak. Körülveszik a Bocskai-kabátost. Az autó gazdája már mondja is az első kérdést, szigorú, pattogó mondat, de a képviselő felemeli a kezét:
– Engedelmet kérek!
Átmegy az embergyűrűn, ki a teremből. Az ajtó nyitva marad, csattanás hallatszik. Páran arra néznek. A nő ekkor veszi észre, hogy a tanácsterem is tele van szúnyogokkal, de ezek nem ülnek a falon. A dugaljakban elektromos szúnyogriasztók. Erős a fény, és a járkáló emberek légörvényeket keltenek. Riadtan kóvályognak, de innen nincs hová menni. Itt élni, halni kell.
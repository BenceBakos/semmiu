Tevenyereg
2019. június 3.
A faluban, ahol most egy szál idegent sem látnának szívesen, közép-ázsiai jövevény bukkant fel: egy tevenyereg. A hulladékudvarban mindenki azonnal észrevette, ez nem közönséges kacat. Messze járt már, aki odavitte, mégis mindenki számára nyilvánvaló volt egy pillanat alatt, hogy ez nem dromedárra való, hanem kétpúpú tevére. A tudás morzsáit egy pillanat alatt összefújta a szél. Szóval, a teve csodálatos állat, hőségben képes hét napot kibírni ivás nélkül, ha az ennivalójában van elég nedvesség. A sós vizet is elfogadja, és ha eléri az oázist, tíz percen belül megiszik száz liter vizet, ebbe más emlős állat belehalna. Az emberiség rengeteget köszönhet a tevének, a honfoglaló magyarok is tartották, egyes kultúrák pedig ki sem fejlődtek volna nélküle. Ez volt gazdasági létük alapja: a teve, aminek tejét, húsát ették, gyapjából ruha, sátor készült, és közlekedési eszközként messzire eljuttatta az embert olyan vidékeken, ahol mással nem lehet boldogulni. Úgyhogy az arab költészetben van olyan szerelmesvers-típus, amelyben a nő mellett a tevét is szóba kell hozni, különben nem szabályos a vers. A pityergő teve története című német-mongol dokumentumfilmben az állattartó család egyik tevekancája nem akarja szoptatni a csikóját, ezért a gazda elhív a városból egy hegedűst, aki játszani kezd a pusztán. A teve szeméből megered a könny, és végre elfogadja a kicsijét.
A tevenyereg fél óráig sem pihent a hulladékudvarban. Aki elvitte, azt mondta, kell neki, mert nagyon szép a kidolgozása, a bőr részei tiszta bőrből vannak. Látszik rajta, hogy tényleg igazi.
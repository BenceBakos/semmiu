Csak dísz
2018. február 19.
Börtönőr, virágtermesztő vállalkozó, végül bőrdzsekis, motoros öregúr lett. Egy fia és egy lánya született rosszul sikerült házasságából. A háza gyönyörű. Az ilyenre mondják, minden pedáns otthon mögött ott egy eltékozolt élet. Mit csinálhatott volna jobban? Amikor Svédországban élő lányával beszélt telefonon, és úgy érezte, gond lehet náluk, pénzt vett ki a bankból, motorra ült, meg sem állt a lánya házáig. Sok autó állt ott, de nem volt baj: a lánya ment hozzá az új társához, az esküvői vacsoránál tartottak. Amikor megtudta, mibe csöppent, szó nélkül kiment, visszaült a nyeregbe. Hiába próbálta marasztalni új veje, hazamotorozott.
Megírta az élettörténetét. Kérte, olvassam el, javítsam ki a hibákat. Kaptam tőle egy italnyitó készletet cseresznyefa dobozban. A ház alatti pincebárban adta át. Egy irigy ember megkönnyebbült volna, ha ott körülnézhet, mert volt sokféle ital, de a legtöbbje gyönge minőségű kocsisbor. Nézte, mit nézek, és kitalálta, mire gondolok:
– Ez az egész csak dísz. Tudod, hogy anyám kocsmáros volt. Én még sohasem ittam alkoholt. 

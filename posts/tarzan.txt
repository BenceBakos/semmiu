Tarzan, a dzsungel ura
2019. Június 27.
A borízû hang, amely éjfél körül az ablakunk alatt –  bár nem kértük – egy szép hosszú horvát kesergõt énekelt, azé a félmeztelen, mosolygós, bottal járó öregúré, aki reggel a boltnál kéreget. Erre akkor jövök rá, amikor megszólít. Fölismerem a hangot:
– Uram! Két kunára van szükségem! 
Föl sem merül benne, hogy esetleg nem értem, amit horvátul mond. Tényleg értem: azt, hogy kettõ, oroszul is így tanították. A goszpodár bevillan a rajzfilmbõl, amit gyerekkoromban a Belgrád 1-es csatornán néztünk: „ja szam Tarzan, goszpodar dzsungele”, Tarzan vagyok, a dzsungel ura, nyilván. 
Itt állok egy tenger partján, idegenben, mégis tudom, ki kicsoda, mi a vágya, és lám, milyen barátságos velem. Az otthonosság illúziója. Ebben nyaralunk. Ezért fizettünk.
Kiveszem a pénztárcámból a két fényes érmét, a bácsi megköszöni, bevonul a boltba. Vajon mit kap   két kunáért? Néhány szál cigarettát? Egy nyelet pálinkát, pult alól? 
Találgatok, jóindulattal, lenézõ kíváncsisággal. A valóság azonban, bár megismerhetõ, mégis elképzelhetetlenül változatos, mint a dzsungel. 
A bácsi egy pohár joghurttal ballag kifelé. Úgy viszi, mint valami érdemrendet, lassan, méltósággal. Leül a betonpadra, megrázza kétszer, fölnyitja, beleiszik, és megint felém fordul:
– Köszönöm, uram!

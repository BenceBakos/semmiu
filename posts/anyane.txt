Anya ne őrüljön meg teljesen

Megöregedett a bejárati ajtónk, ki kellett cserélni. A szerelő dobozos kisteherautón hozta az új ajtót, és a kisfiát, aki segített neki behozni a szerszámokat, aztán szó nélkül leguggolt mellém, az udvarra, velem együtt szedte a járda réseiből a gazt. 
„Igen, Noel szeret parézni! Azaz, segítsél a bácsinak!” – mondta a szerelő. Ő is hozzálátott kifeszíteni a régi ajtó keretét. Megkérdeztem tőle, segítsek-e neki, de erre nem volt szükség. Mosolyogva dolgozott, szemlátomást haladni akart, a régi ajtóval is kíméletesen bánt. Nem lehetett kifogásom. Csakhogy, mint jó néhány iparos, ő is fütyörészett... 
Emiatt is szívesebben maradtam, az udvaron – és Noel kifogástalan társaság volt. Ahogy szedtük a gazt, megtudtam, hogy azért jön apával néha, hogy anya ne őrüljön meg teljesen. Van egy tanyájuk. És kedden, vacsora előtt hangyák mentek föl a konyhaasztalra, de csak lesöpörni volt szabad őket, bántani nem, mert azok is isten állatai. Neki pedig van saját állata: Icuka, egy szamár, apa nyerte tombolán. Icuka eleinte nagyon vad volt, apa úgy ment be hozzá, hogy raklapot tartott maga elé. A két póniló mellett aztán lassan megtanulta, hogyan kell szelíden viselkedni, most már Noel vezeti ki a legelőre. 
Ahogy vittük a gazzal teli vödröt a tyúkokhoz, Noel megállapította, hogy nekünk is van kendermagos tyúkunk, mint nekik, náluk viszont kopasz nyakú nincsen, pedig kellene, mert az is aranyos fajta. Megbeszéltük, hogy mindketten szeretjük a fügét. Ettünk is, aztán még málnát, szedret, véralmát. Noel mindent megköszönt, amit kapott.
Ahogy mentünk vissza, a megmaradt parékhoz, megint hallottam a fütyülést. Ez azért szokott irritálni, mert általában monoton, és nincs igazi dallama. Az ajtószerelő füttyének azonban volt. Ahogy most megfigyeltem, hallgattam, ráismertem. A szövege is rémlett: „én vagyok a híres egyfejű...”. Ez az ember, amíg a helyére szerelte és beállította a horganyzott acélmerevítéses, ütés- és időjárásálló kemény műanyagprofilt, a Süsü, a sárkányt fütyülte, egész délelőtt.  
2020. szeptember 2.
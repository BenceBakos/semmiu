Hólapát
2018. március 10.
Reggel komolyan eleredt a hó. A kiszomboriak nem akarták, hogy elmaradjon a bajnoki mérkőzés, ezért jó néhány szurkoló hólapáttal jött, fél órával hamarabb, hogy kezdésre megfelelő állapotban legyen a pálya. A legfürgébben Tibi tolta a havat, a polgármester.
– Nézd már! A polgármester is hányja a havat!
– Nem a polgármester! Nagy Tibi hányja! – javította ki a bámészkodót Sógor, a főrendező. A körülötte állók komolyan bólogattak, mintha tényleg, két külön emberről kellene beszélni.
Egyszerű ez.
A polgármester az, akinek az irányításával az önkormányzat merészen építtetett egy új hidroglóbuszt, mert a régit kinőtte a falu. Ő nyittatott átkelőt is a román határon. Az is a polgármester, aki a focipályán fogadta a miniszterelnököt, mert az csak ott tudott leszállni a csapatszállító helikopterével.
Az meg Tibi, aki tavasszal, az első kemoterápia után borzasztóan lefogyva pecázni ment a Vályogosra, és a kukoricás horgát torokra nyelte egy vadkacsa. Lehetett kórusban nevetni, amíg kifárasztotta, megszabadította a hápogó, vergődő madarat. Mondhat, csinálhat akármit, ha öltöny van rajta, másképp szólnak hozzá. Ha viccet mesél – hogy hívják a falusi polgármestert? Kössékfő' – udvariasan nevetnek.
Csak a temetésén lett nyilvánvaló, mi megy itt.
Rengeteg ember volt, idegenek is siratták.
És csak egy koporsó állt ott. 

A zöld kukásautó hangja


Két szőke gyerek üvöltözik egymással a nyírszőlősi horgásztanyán a színben, amelynek egyik oldala nyitott. Kisfiú és kislány, testvérek lehetnek. Rángatják a csocsóasztalt, amely alig áll a lábán. A fiú a golyót teljes erővel csapja a kövezethez. Később valamit keresgélnek a kövön, mintha a golyóról pattant volna le egy szilánk. Megtalálják, egymás kezéből kapkodják ki. Látványos előadás, vonzó lehet, mert a két és fél éves kisunokám elengedi a játék fűnyírót, amit odáig tolt, megindul a gyerekek felé, mintha madzagon húznák. Megyek vele. 
A testvérek kék szeműek, közelről már nem annyira félelmetesek. Kisiskolás korúak, a fiú egy évvel lehet idősebb a lánynál. Látom, mit keresnek a kövön: a résekbe fűzőgyöngyök szorultak, azokat próbálják kipiszkálni. Az előző délutánon kézműves foglalkozást tartottak a színben, akkor szóródhattak le a gyöngyök. Az unokám azonnal segít gyöngyöt piszkálni, de nehezen boldogul. A kislány otthagyja a bátyját, mellénk guggol, és várja, hogy az unokám kiszedje a gyöngyöt a résből. Ahogy sikerül neki, nyújtja is a kislánynak, aki azonnal kikapja a kezéből, és várja a többit. Ezt fogjuk játszani? Az unokám azonnal tudomásul veszi, én lázadoznék, de aztán inkább segítek neki. Amelyik gyöngyöt ujjal nem lehet kipiszkálni, azt kifordítom egy jégkrémpálcikával. Ez jó, mert kipattan a gyöngy, viszont hiába nyúlna érte az unokám, a kislány gyorsabb. Odakap, ha kell, félrelöki az unokám kezét, hogy hozzáférjen a guruló gyöngyhöz. Pedig úgyis megkapná. Nem lehet megállapítani, hogy ez az ingerültség természetes, vagy tanult viselkedés, mindegy is. A fiú közben egy ideje már szólongatja a húgát, hogy játsszon vele, de a kislány mindig azt feleli neki, nem. A fiú megsértődik, elszalad a nagyapjához, aki egy padon ül egy nejlonszatyor mellett, telefonál. „Papu, játsszál velem!”   
Papu nem jön, telefonál tovább, én viszont a legszívesebben mennék, rosszulesik ez a szerep, ami nekünk jutott. Az unokám azonban maradni akar. A sokadik kipiszkált gyöngyöt is lassan, áhítatosan nyújtja oda a kislánynak, ha véletlenül ő jut hozzá. A lány idővel mintha hozzá lassulna. Egyszer megsimítja a kezét is. Ezen meglepődünk. Az unokám kapcsol előbb. A kislányra néz, köszörüli a torkát, morgó, aztán harákoló hangot hallat. Én tudom, hogy a zöld kukásautót utánozza a Nándimeséből, de a kislány nyilván nem, döbbenten várja, mi következik. Az unokám nyugodtan befejezi a mutatványt, elmagyarázza, hogy ez a zöld kukásautó, és aztán keresi tovább a gyöngyöket.
A kislány nem felel, nem mozdul. Bámul.
Ilyen, Kiscsillagom, a türelem.

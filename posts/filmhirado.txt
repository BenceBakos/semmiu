Filmhíradó
2018. március 18.
A közszolgálati televízió stábja volt az első: riporter, operatőr, technikus, lámpák. Aztán jöttem én a kazettás kismagnóval. A miniszterelnök úr maradjon csak ott, a tévés díszletben, én üljek oda mellé, a tévések megvárják, amíg végzünk a beszélgetéssel, majd szétszerelik a lámpáikat azután – rendelkezett Borókai, a kormányszóvivő. Épp megszólaltam volna, de interjúalanyom megelőzött. Ugyanazt mondta, amit én is akartam:
– Át tudunk mi ülni egy másik asztalhoz beszélgetni... Hadd pakoljanak össze a tévések, nekik sietős a dolguk.
Átültünk egy másik asztalhoz. Nem volt ez igazi interjú: a kérdéseket előre elkérte a szóvivő, és a lelkünkre kötötte, hogy az elkészült szöveget megjelenés előtt küldjük el neki, ami nem a bizalom jele. Bosszúságot éreztem emiatt, de ez rögtön elpárolgott, ahogy láttam a segítőkészségét. Ilyen az emberi természet. Ha valakit disznóvágás vagy paprikakapálás közben ismerünk meg, nagyobb eséllyel barátkozunk össze vele, mint ha a világ megváltása közben találkozunk. Látszott, rengeteg közös vonásunk lehet, ebben a tekintetben mégsem vagyunk egyenrangúak, aki közeledhet a másikhoz, az csakis én vagyok. Én megtehetem, hogy kételkedem a saját igazamban, neki ez nem áll módjában.
Elköszöntünk. Folytatta a munkáját, én is, így mentem előtte. Egy húsmarhákat tenyésztő gazda fogadta őt a házában. A kis utcában sokan álltak a ház előtt, és ahogy a páncélozott kocsi megállt, elkezdtek tapsolni. Egy bajuszos, kis ember – az árok szélén állt – nagy távolságról ütötte össze a két tenyerét, és közben átszellemülten nevetett. Mintha egy régi filmhíradó kezdett volna peregni. A mozgolódásban szólni akartam valakihez, aki mellettem állt, de a látványtól nem jött ki hang a torkomon.

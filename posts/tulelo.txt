Túlélő

– Katonai holmi, sok mindenre lehet használni. Kicsi, de erős lemezből van. Mutatom – és a kisebbik fiam előhúz a zsebéből egy régi konzervnyitót. Örül neki. Most találta egy lomos dobozban a műhelyben. Kellene az a spray, amivel meg lehet takarítani, mert rozsdás. Szeretné eltenni.
Odaadom a sprayt, ő meg átküld nekem a telefonján egy cikket, amit nemrég olvasott. Eszerint a P38-as konzervnyitót a valaha volt egyik legnagyobb hatású amerikai hadászati fejlesztésként tartják számon. John Wayne-nek is nevezték, mert egy reklámban a színész ilyennel bontott konzervet. A második világháborúban az amerikai katonák a nyakukban viselték, mert jó még csavarhúzónak, lehet vele damilt vágni, halat pucolni, belezni, csomagot bontani, kábelt blankolni. Vannak gyűjtők, akik sok pénzt adnak az eredeti darabokért.
Nézem a képet a cikk mellett. Tényleg, mintha a fiamé is ilyen lenne, de nyilván másolat. Gyerekkoromban minden papírdobozba csomagolt szardíniakonzerv mellé járt egy. Lehetett gyűjteni a kanalas fiókban, de az sem számított pazarlásnak, ha kidobtuk.
Lehet, hogy a fiam tényleg most lát ilyet először? Amikor ebbe a házba költöztünk, már tekerős konzervnyitót használtunk. Ő akkor négyéves volt, most huszonegy. Úgyhogy lehet.
Kimegyek a műhelybe, látom, ott a talált holmi az asztalon, egy tiszta dobozfedélen, befújva. Ragyog minden ízében. Mint egy ember, aki megütötte a főnyereményt.
2020. december 12.
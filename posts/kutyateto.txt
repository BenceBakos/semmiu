Kutya a tetőn

Azzal a hírrel szaladtam be a nyári konyhába, hogy Fityula hátul, a tyúkólnál fölugrott a háztetőre, és most föntről ugat az utcára. 
– Csúnya dolog hazudni, kisfiam – mondta nagyapám. 
Nem kelt föl a kisszékről, hogy kimenjen az udvarra, megnézze, igazat mondtam-e.
Biztos, hogy nem ezért lett ez a szakmám, ami, hanem a nevelés, a természetem és véletlenek kellettek ahhoz, hogy már jó ideje embereket hallgatok. 
Ha akarom, néha le tudom ellenőrizni, hogy amit mondanak, igaz-e, de nagyrészt rájuk kell hagyatkoznom. Nem mondhatom, hogy nagyot csalódtam volna. Többnyire érdemes hinni, felnőttnek nézni a másikat, és mindig van eredménye annak, ha igyekszem megérteni, valaki mit miért tett. Ilyenkor folyton figyelni arra, hogy ne hallgassak az előítéleteimre – egy idő után nehéz szellemi munka. Azért sokkal könnyebben megy, mint kutyának a háztetőre ugrás.
Ennek a történetnek nem is én vagyok a hőse, hanem a kutya. Mert tényleg fönt ugatott a tetőn. 
Amikor felnőttek mondták neki, már a nagyapám is elhitte. 
2021. január 28.
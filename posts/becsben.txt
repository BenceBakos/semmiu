És mi újság Bécsben?

– Jöttem meglátogatni a fűnyírónkat – mondtam a szegedi szerszámgépszervizben. – Másfél éve hoztam be. Abban maradtunk, hogy hívnak, vagy üzenetet küldenek, ha sikerül megcsinálni.
Zavarba jött a két fiatal szerelő. 
Pedig nem akartam kellemetlen helyzetbe hozni őket, épp ezért próbáltam viccelni. Mosolyogtam is, igaz, ebből nem sok látszott a maszk miatt. 
A fiúk elmagyarázták, hogy ők csak nemrég vették át az üzletet, és néha csak kapkodják a fejüket. Kiderítik, mi lett a géppel, nincs semmi gond. Egyikük telefonált, tisztázta, hogy igen, jól gondolta, a fűnyírónk átkerült egy másik szerelő műhelyébe. Ott már meg is nézték. Arra jutottak, ki kell cserélni a karburátorát. Megtudtam, mennyibe fog kerülni, és mikorra készülnek el vele. 
Ha nem jelentkezem, vajon mikor kerestek volna maguktól? Ezt nem kérdeztem meg. 
A fiúk zavara pedig elmúlt. 
Nagyon slendriánul intézték a dolgokat a szervizben az elődeik, erről beszélgettek, könnyedén –  ahogyan a mesterek le szokták szólni mifelénk azoknak a munkáját, akik előttük ott dolgoztak; ahogyan politikus nyilatkozik az elődje dolgairól, vagyis a lojalitás és a megértés szándékának legapróbb jele nélkül,  nyilvánvalóvá téve, hogy itt egy tökkelütött és rosszindulatú idiótát váltott le egy hibátlanul dolgozó fenomén. Csak egy kicsit tessék várni még, és a haza fényre derül.  
Már nem mosolyogtam, de ez sem látszott a maszktól. 
És hogy mi újság Bécsben? 
Ahogy a fiúkat hallgattam, egykori kolléganőm jutott eszembe, aki a lányánál járt, Bécsben, és hazahozott egy példányt a bécsi városi újságból – a szerkesztőségben akkor még az volt a szokás, hogy aki elutazik valahová, hoz egy ottani lapot. Nézegettük a bécsi újságot, a tördelését, a képek minőségét, vágását. Külalakra kissé merev, unalmas újságnak tűnt, és minden bizonnyal a tartalmában is az volt. Azért vagyok ebben biztos, mert a kolléganőm lefordította az első cikket, egy interjút a város új polgármesterével, aki a beszélgetés elején, egy egész oldalon át arról beszélt, mennyi mindent köszönhet a város az elődjének, aztán pedig rátért arra, hogy ő személy szerint mi mindent köszönhet neki. Dögunalom. Mégis, ezt az újságot ott megveszik, elolvassák, szeretik. Nekik ez a jó. 
Mi meg azért vagyunk itt, és nem ott, mert alkalmatlanok lennénk arra az unalmas, korrekt életre.
2020. július 10.
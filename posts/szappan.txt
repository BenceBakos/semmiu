Szív alakú szappan
2019. június 15.
A saját készítésű szappan jó ajándék. Mi is kaptunk már ilyet több embertől. Akik adják, azt szokták kérni, hogy használjuk nyugodtan, mert arra való, nem dísznek. Megígérjük, de aztán mégsem bontjuk ki a dobozból. Örökre ott maradna a polcon, sértetlenül, ha nem fordulna elő időnként, hogy épp vasárnap vagy ünnepnapon fogy el a hétköznapi szappan. Akkor kibontjuk valamelyiket a dobozából, használni kezdjük. Ez nagyon jó, mert újfajta illat tölti be a fürdőszobát, amilyet mi nem választanánk, mégis tetszik. Legutóbb egy szív alakú jutott erre a sorsra. Nem tudtuk, kitől való, azt sem, mivel illatosították. Szolid volt és különleges. Gyorsan elfogyott. A bizonytalanság maradt, mint mindig
ilyenkor; jól tettük-e, hogy elhasználtuk, vagy inkább vigyázni kellett volna rá. 
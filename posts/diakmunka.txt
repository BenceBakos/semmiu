Diákmunka
2019. július 6.
– Egy pohár sauvignon blanc-t kérek!
A bortéka és vendégház pultja mögött két fejkendős lány figyel rám, együtt szolgálnak ki. Az egyik mosolyogva, halkan megkérdezi, melyik az a fajta. Megmutatom a polcon az üveget. Bólint, elővesz a hűtőből egy ugyanolyan címkéjű bort. Nagy figyelemmel önt a pohárba, egy hajszálnyival többet, mint amennyi jár. A másik közben megkeresi a fiókban a nyomtatott táblázatot. Abból derül ki, mennyit fizetek. Összedugják a fejüket, mosolyogva megbeszélik, mi a teendő. Később rájövök, hogy épp záróra előtt jöttem. Egyikük megmondja: igen, ilyenkor már pakolni szoktak, de addig maradnak, amíg én itt vagyok. A másik hozzáteszi, vigyem föl nyugodtan a poharat a szobámba, majd visszakerül.
Nyári diákmunkások a Balaton-felvidéki nazarénus családi vállalkozásnál.
Lehet, fogalmuk sincs arról, milyen az az ital, amit kínálnak. Viszont nagyon igyekeznek, és akkora nyugalom árad belőlük, hogy nem lehet meghatottság nélkül nézni őket. A Gault Millau étteremkritikusa is ellágyulna tőlük.
Jó pihenést kívánnak. Nem udvariassági formula ez, komolyan mondják. Mélyen alszom, ahogy otthon. Pedig nincs klímagép, se ventilátor. Egész jól bírom a meleget.

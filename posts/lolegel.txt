Ha ló legel a sírján

2020. január 9.

Ültünk az asztalnál, vártuk a tolmácsokat. A köszönésen túl a világért sem szóltunk volna egymáshoz, újságírók és politikusok, három szomszédos országból. Nem ismertük a másik két nyelvet, és angolul sem akaródzott megszólalni. A szakállas, sötétbarna hajú ember – csak a nevét tudtam, ott volt előtte, táblán – rosszul tűrte ezt a kelet-európai nyomorúságot. Fölkelt, elment a terem végébe, ahol a gyufásdobozt látta. Elhozta, meggyújtotta az asztalon a gyertyát. 
Ez emlékezetes volt. 
Az nem annyira, amit később mondott. Határ menti önkormányzati vezetők gyűltek ott össze, szép közös terveiknek – újabb átkelőhelyek, útépítés – akkor még rendre keresztbe tettek az államok. Egy-egy ilyen találkozás barátságos protokollvacsora volt, kívánsághangverseny – alkalmi tolmácsokkal, akiknek magyarról szerbre, magyarról románra, románról szerbre, majd vissza kellett fordítaniuk. Bár nagyon igyekeztek, nem voltak gyakorlottak, érezte ezt minden jelenlévő. Így aki beszélt, csak annyit mondott, amennyit könnyen, egyértelműen le lehetett fordítani. A szakállas román parasztpárti ember sem mondott semmi izgalmasat.
„Politikusnak akkor higgy, ha ló legel a sírján” – olvasom a közösségi oldalon. Igazságtalan általánosítás ez, mert a politikusok nem tódítanak többet a hétköznapi embernél. Jellemzően olyankor maradnak hazugságban, ha  szenvedélyből beszélnek arról a témáról, amelybe beleásták magukat, aztán a pártjuk, kormányuk azt az ügyet mégis  másképpen közelíti meg. Lehet persze sorolni a példákat és az ellenpéldákat. Eszembe jut Viorel is, akinek a világnézetéről nem tudtam meg semmit. Azt viszont láttam, hogy intelligens ember, van önbizalma, önérzete, és jó szándékú. Szívesen segít, vadidegen embereken is, csak hogy ne érezzék kellemetlenül magukat.
Nemrég ismerősnek jelöltem a Facebookon, pár héttel később boldog születésnapot kívántam neki. Amit másnap közzé tett, így hangzik a google-fordító gépies tolmácsolásában: „Kedves Barátaim! Köszönöm a szívem mélyén a jó egészséget és boldogságot, amit a szülinapomon küldtél nekem! Megtiszteltetés és kiváltság élvezni a barátságod. Azt kívánom, hogy élvezd az összes szép és jó dolgot, amit az élet kínál neked. Isten segítsen!” Karácsonykor így üzent: „Kedves Barátaim, a mi Urunk Jézus Krisztus születésének szent ünnepe hozzon neked egészséget, jólétet, jó akarat és békés pillanatokat a szeretett együtt. Áldott karácsonyt!”
Gyatra fordítás, suták ezek a mondatok, igen. Szerintem mégis, így is lehet érezni, milyen megnyerő, természetes a stílusa. 
A híve vagyok, ez kétségtelen. 
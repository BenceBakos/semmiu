Kell egy ház
2019. július 29.
Zene lüktet az algyői éjszakában, a nyitott ablakon át hallom, ahogy néhány házzal odébb, az udvaron páran együtt éneklik László M. Miksával, a Ladánybene 27 énekesével, hogy kell egy ház lenn az óceán partján. Oda kell visszavonulni, lassabban élni, mint addig bármikor, pipázgatni a parton, és mindent megérteni, ami addig nem volt egyértelmű. Ház nélkül ugyanez az élethelyzet nem ennyire idilli; József Attila versében homokos, vizes sík, ahol szétnéz merengve és okos fejével biccent az ember. Tényleg van köze a megvilágosodáshoz annak a lelkiállapotnak, ami a Tisza mellett, a Balatonnál vagy Dalmáciában elér. A végső igazság megértéséig azonban valószínűleg nem jutok el. Mert úgy érzem, nem akarok saját házat semmilyen parton.
Odamenni szeretek. Ott tölteni egy délutánt, egy hétvégét, két hetet. Horgászni, olvasni, írni, bejárni a környéket. Ha nem házban lakunk, sátort állítani, fát gyűjteni, főzni, beszélgetni, hallgatni. Hazamenni, és még néhány napig otthon is abban a szemlélődő nyugalomban tenni-venni, ami az én igazi természetem. 
Hazamenni, úgy, hogy ne maradjon utánam semmi nyom. Nehéz ez, de megtanulható. A Tisza hullámterében lehet olyan WC-t készíteni, ami aztán eltüntethető. A szemetet lehet szelektálva gyűjteni, haza lehet vinni. A krumplihéjat esetleg le lehet borítani az erdőben ott, ahol vaddisznócsapást láttunk. 
Persze, meg is lehet venni azt a helyet, ami megtetszett, és házat is lehet rá építeni, ha megengedik a szabályok. Be lehet vezetni a villanyt, vizet, aztán a csatornát is, ne a holtágba folyjon a szenny. Este végigmegy az autó az aszfaltos úton az erdőben, és itt is, ott is tévé villog a szobában. 
Lehet kérni, hogy legyen sűrűbben szúnyogirtás.
Nem tudom, használt-e szúnyogriasztót az a hajléktalan, aki évekkel ezelőtt költözött a Tisza hullámterébe, nem messze a Tisza-palotától. Évek óta fönnálló problémának mondták a jelenlétét, mert olyan igényei voltak, amelyek zavarták a közeli kikötő közönségét, a sétányon közlekedőket – jobban, mint a partra nosztalgiából, meglepetésszerűen vissza-visszatérő idős naturisták. Amikor meghalt, fehér ruhás emberek jöttek – fertőzésveszélytől lehetett tartani –, lebontották a kunyhóját az árnyékszékével együtt. Egy csomó értéktelen holmi mesélt az emberi tevékenykedhetnék káoszáról. Ilyenkor talán csak a könyvek őrzik meg a méltóságukat. Az biztos, azt az erdei embert is foglalkoztatták az izgalmas életigazságok a vízparti házában. Krimiket olvasott. 
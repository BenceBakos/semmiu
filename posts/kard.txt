Régi kard
2019. augusztus 18.
A fénykard, amit apja készített – ásónyél, ezüst festékkel befújva – a könyvállvány mögül került elő. Azzal támasztotta alá valaki, ott, ahol megroppant. Valaki? 
Nyilván az apja. 
Vajon miért nem árulta el, hogy tudja, hová lett a kard? Merthogy – mondja Peti –, biztosan látta, hogy nagyon hiányzik neki. 
Kamaszkora egyik felében megvolt, a második szakaszában pedig kereste az elveszett holmit, amelynek valóságos értéke nincs, csak szimbolikus. Ha nem kereste épp, akkor búsult amiatt, hogy nem találja. Utóbb ezt a fájdalmat elnyomták újabbak, akkor lett megint eleven, amikor fizikaórán szóba került az erő. 
Nézni a Csillagok háborúját évről évre, olyan érzéssel, mint egy katolikus szertartás szerinti rekviemet.
Most kipakolta a szülői házban az utolsó, érintetlen szobát, és váratlanul nagy öröm érte.
A megroggyant állványt kidobta, a kardnak még keresi a végleges helyet. Szem előtt nem akarja hagyni – akárkinek nem fog magyarázkodni, mi ez –, azt mégsem szeretné, ha megint elkallódna.
Putyin
2019. június 11.
– Én nem eszem meg a barátaimat – felelte dunántúli barátunk a kérdésemre, hogy a dísztyúkjaiból lehet-e levest főzni. Hallgattam, mert nem tudtam, azóta sem tudom eldönteni, hogy természetes ez az emberség, természetidegen, vagy természetfölötti. Bármelyik is, nincs közöm hozzá. Én csak etetem a tyúkokat, elvtelenül.
Két külön vályúba öntöm a kukoricadarát, a vitaminos befejező tápot, és a napraforgót, a kedvencüket, két itatóban cserélem az enyhén ecetes vizet. Másik tálban kapják a mészgrittet, hogy ne legyen hiányuk. Négyszögletű dobozban a fahamu, amiben fürödhetnek. Mindennap kapnak zöldet, tyúkhúrt, folyondárt, megöregedett rukkolát. Azért kapnak két vályúban, hogy minél kevesebb okuk legyen csipkedni egymást. Nálam ugyan még nem fordult elő, de régen láttam, milyen az, amikor az egyik elkezd vérezni, és a többiek nekiesnek. Állítólag a vér ízét imádják csak, ez nem gonoszság, a tyúk nem ember, semmi értelme emberi tulajdonságokkal fölruházni. Azért – olvasom – a második világháború utolsó évében az Egyesült Államokban, amikor megunták az ipari méretű tenyészetekben a mindennapos vérengzést, piros üvegű szemüvegeket gyártottak a tyúkoknak, hogy mindent pirosban lássanak, ne vegyék észre társukon a véres sebet. Az akkor gyártott tyúkszemüvegek ma kuriózumnak számítanak, darabja ötvenezer forintot ér.
Nem tudom, a barátom fogalmai szerint helyesen jártam-e el, amikor az összeférhetetlen, pöffeszkedő Putyin nekiugrott a kezemnek, csípett és rúgott, miközben én az ennivalót vittem. Meglegyintettem a kanállal. A csőre nagyot koppant. Leült a betonra, nézett maga elé, mintha emberré ütöttem volna. És meglehet, tényleg gondolkodott, azon, hogy hol rontotta el, és hogy ezek után mi lehetne a következő baráti gesztus. 
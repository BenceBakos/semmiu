Lepény
2018. március 5. 
Miatta halasztották el két órával a fesztivál megnyitóját, hogy biztosan ide tudjon érni Budapestről. Ahogy kiszállt a golyóálló kombiból, láttuk, amit a tévében nem lehetett észrevenni: festi a haját. Élénk gesztenyebarnára. 
A nagy sátorban az ebéd utáni desszert magas apátfalvi túrós lepény volt. Egyik embere ránézett a miniszterre, mosolyogva, kérdőn. Ő bólintott. Sóhajtott és kimondta: 
– Ilyet nem szabad ennem...
Beosztottja úgy nevetett, mint amikor a társasjátékban csaláson érik a nagyapát. Ő érezte, ez nincs rendben, megrezdült gesztenyeszín haja, vette a kicsi villát, és elfelezte a süteményt.
– Na! A fele... Ennyit azért mégiscsak lehet.
Aprókat kanalazott, hogy lassan fogyjon. Soká nézte a maradék darabot. Körbelesett. Beosztottja már nem figyelt, elég volt neki annyi, hogy rápirított a miniszter bácsira. Tehát gyorsan megette azt a darabot is.
Ez szép volt.
Igazán emberi.
Olyannyira, hogy muszáj volt belegondolnom, nincs-e egy kis igazság abban, amit egy gyűlésen mondott rólam – vagyis a magamfajtákról, de simán magamra ismertem –, hogy féreg vagyok. 

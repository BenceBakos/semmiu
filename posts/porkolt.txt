Pörkölt
2018. február 25.
Antal Imre a vásárhelyi strand meleg vizes medencéjében azt mondja a párjának, hogy nagyon régen evett már marhapörköltet.
– Majd én mindjárt főzök! – kiáltja mellettük egy ismeretlen férfi. Csobogva kimegy a lépcsőhöz, elsiet. Húsz perc múlva visszatér. Kéri Imikét, menjenek át a fák alá, ott állította föl a háromlábat, mindjárt jön a hús. Imike elmosolyodik, fölkel, párjával együtt megy az ismeretlen után, a hűvösbe. Tényleg ott áll az állvány, bográccsal, négy kempingszék, fehér műanyag asztal, gázpalack, hozzá való főzőapparát. Az asztal alatt kicsi kék zsírosbödön, kosárban hagyma, vágódeszka, nagykés. Néhány üveg sör. Huszonéves srác érkezik, poharakkal, hoz még egy csomó holmit, lepakol, köszön, eltűnik. Imike, az egykori zongoraművész, televíziós személyiség, Vásárhely szülötte leül a fák alatt, és a nap hátralévő részében élvezi a rajongást.
Ez az imádat messziről nézve nevetséges. Pedig nemes érzés. Nincs köze a hatalom iránti alázathoz, hiányzik belőle a félelem. Nem is istenhit, mert élő ember a tárgya. Nemi vonzódás sincs benne. Tiszta szeretet, el lehet fogadni. Imike és párja jól érzi magát. Új ismerősük sovány, magas, kopaszodik, de félhosszú a haja. Összeszereli, beluffantja a gázt, aprít, darabol. Izzad, mint egy galoppló, de azért ügyel, hogy a lábszár közé nehogy odadarabolja az ujjait. Beszélgetnek, söröket bontanak. Akik messziről nézik őket, látják, Imike beszélgetés közben kihúzza magát, mintha frakkban, zongoránál ülne, játszani kezd a fehér asztalon. Társa nézi egy ideig, aztán megérinti a vállát. Abbahagyja.
A pörkölt lassan készül el, de igazán finom, ízlik Iminek. Megköszönik szépen. Ha lehet, még maradnának, nagyon jó itt. Jó, mondja a vendéglátó. Már nem lesi egyfolytában Imrét, néha hajlandó elnézni mögötte. Látja a fák törzsét, messzebb a kőfalat, fölötte a gimnáziumot. Minden a helyén, állandó, biztos. Ehhez méri hozzá, újra és újra, a csodát.

Altató


Kodelkának se keze, se lába, mégis vígan úszik a Dunába'.
Amikor az udvaron, a babakocsiban altatott, ezt énekelte a dédnagyanyám. Onnan tudom, hogy emlegették a családban. Fahangja volt, és máskor nem is nagyon danolt, de nekem igen.
Ami a szöveget illeti, gyilkosságról szól. Megtörtént eset, Szász János filmet forgatott róla négy éve. Most utánaolvastam. Léderer Gusztáv főhadnagy és felesége, Schwartz Mici 1925. január 8-án megölte Kodelka Ferenc hentest, több húsüzlet és vágóhíd tulajdonosát a pénzéért. Feldarabolták a halottat, darabjait bőröndökbe rakták, elvitték a Dunához, bedobálták. Gricsák Ferenc, egy csepeli gyártelep éjjeliőre meglátta őket, megkérdezte, mit csinálnak. Azt felelték, megdöglött a kutyájuk, azt dobták a vízbe. Az őr gyanúsnak találta a dolgot, szólt a csendőrségnek. A nyomozók a család házának padlásán megtalálták a bőröndöket. Az egyikben még voltak emberi maradványok. Léderer Gusztávot kivégezték, Lédererné a háború után szabadult a börtönből. Budapesten virágot, cseresznyét árult. Pénzért állítólag hajlandó volt elénekelni a kuplét, amit róla írtak.
Én is azt hallhattam Mamukától.
Nyilván mindegy volt, mit énekel, úgysem értettem.
Nem rémlik az arca, sem a hangja. Van rólunk közös fekete-fehér kép, az udvaron ülünk, én a kocsiban, ő kisszéken, fején kendő, beárnyékolja a szemét, lefelé néz, maga elé. Ez nem sok emlék. 
Most megtudtam, hogy volt humora, nem is akármilyen.
Bevallotta

2019. Július 21.

– Megmondták, mivel gyanúsítják a fiamat. Képtelenség, hogy ilyet csinált volna. Nem is hittem el. Még szerencse – magyarázza az ötvenéves forma asszony, megigazítja a tévé tetején a kerek csipketerítőt. Odanézek a képernyőre, pár pillanatig ő is azt nézi, mint egy jósgömböt. Sötét. Semmi jele a keskeny szobában annak, hogy baj van. A tárgyaink biztonságot sugallnak, de részvétre nem kell számítani. Szép hímzett terítő az asztalon, kockás takaró az ágyon. Vitrin, porcelánszobrokkal. Piros fény a mászó kisgyerek száján. Ágyútalp, rajta ősrégi, bontatlan, Napoleon-konyak – és az ismerős, világító, zenélő gondola a forgó balerinával. 
Fölhívott, hogy az ő fiáról szól a rendőrségi hír az újságban. Nem haragszik ránk, hogy ezt írtuk, de szeretné, ha minden körülmény megjelenne, mert van, ami elgondolkodtató. 
A fia csöndes, rendes gyerek, ezt háromszor is elmondja. Kicsit lassú, menet közben meg lehetne operálni, ezt mondják rá. Van élettársa, fokhagymáznak. Egészen biztos, hogy összetévesztették valakivel, csak hát a rendőrök nem szívesen ismerik el, ha hibáztak. 
Mi az, amit elgondolkodtatónak talált – kérdezem.
– Az, ahogyan beszéltek a fiamról. Vártuk lenn, a rendőrkapitányság földszintjén, a fiam párjával. Voltak ott egyenruhások és civilek is. Talán tudták, kik vagyunk, talán nem. Lejött a lépcsőn egy piszkafa férfi, és azt mondta a többinek: „Ez bevallotta, simán. Nem normális a gyerek”, és nevetett. Nem sokkal később kísérték lefelé a fiamat, alig ismertem rá, nagyon kimerült volt. Mit csinálhattak vele? Maga mit gondol?
Azt gondolom, természetes, hogy egy anya a fia ártatlanságában hisz. De amit az a rendőr mondott, abból nem az következik, hogy vallatták a srácot, inkább talán az, hogy tényleg visszataszító dolgot tett, és természetesen beszélt róla. Leírhatjuk az újságban, mit érez az anyai szív, de ez nem segít, semmit. 
Nekem ezt kellene bevallanom. Nem megy könnyen. Jó ideig csak ülök csöndben, nézem a vitrinben a gondolát, hol is lehetett bekapcsolni.
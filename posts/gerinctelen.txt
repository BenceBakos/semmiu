Gerinctelen állat
2020. március 22.
Mint egy ezüst karlánc, ragyogott az úton. „Mi a fene! Az nem létezik, hogy ez is giliszta. Ilyen hidegben nem jönnek elő! Meg ilyen vastag nincs is” – okoskodott, ahogy közeledett a jelenéshez biciklin. Megállt fölötte. Látta, hogy mozog, csak nagyon lassan. Mégis, egy nagy giliszta. Havas vidék felől fújt a szél, késő délután. Mire átér az út túloldalára, megfagy – gondolta – úgysem fog találni olyan rést, ahol lehúzódhat a földbe. Mit mászkál ez ilyenkor? Hogyhogy nincs ennyi esze? Lehajolt érte, fölvette. Állt ott egy kicsit, aztán elindult. Tenyerében tartotta a gilisztát, másik kezével fogta a kormányt hazafelé. Eszébe jutott, hogy volt valami szent, aki ugyanígy fölvett út közben egy megdermedt kígyót, ami fölmelegedve belemart a testébe. 
A giliszta nem mar. 
Viszont mit csináljon vele?
Ahogy hazaért, fölhívta egy állatorvos barátját. Kérte, hogy ne nevesse ki, de ez hirtelen ötlet volt, most viszont már szeretne humánusan eljárni. Az állatorvos azt mondta, ő csak a gerinces állatokhoz ért, de még ezt sem merné így áperte kijelenteni, megkötések nélkül. Azért a gyűrűsférgek sem lehetnek bonyolultabbak. Szóval, ha nem hűl ki az az állat, nem is hevül föl, nem szárad ki, és ennivalója is van, akkor élnie kell. 
Azt viszont nem tudta megmondani az állatorvos, mit eszik egy giliszta, csak mismásolt. Ezen eltűnődött a család a vacsora fölött, nevetgélve, aggódva, a giliszta meg – a kislány már el is nevezte, nagyon ötletesen, Kukacnak – az egyik virágcserép tetején hevert, csillogó nyálkába burkolózva. „Ez biztos a stressztől jött ki rajta” – állapította meg a feleség. Végül a kisfiúnak jutott eszébe, hogy egyik iskolatársának az édesapja a horgászegyesület ellenőre, és nagy természetbarát. Fölhívták. Azt a tanácsot kapták tőle, hogy szedjenek nedves talajt egy műanyag vödörbe, morzsálják el, és arra tegyék a gilisztát, mert a kerti földben talál magának ennivalót. Ha nem biztosak abban, hogy ez elég lesz, szórjanak pár szál füvet mellé. Boríthatnak oda esetleg kávézaccot is, ha kotyogós kávéfőzőjük van otthon. Volt, a kamrában. 
Elővették, főztek kávét, hogy legyen zacc. 
Mindent úgy intéztek, ahogy a halellenőr apuka tanácsolta. Mind kezet mostak, és lefeküdtek. Reggelre azonban Kukac elpusztult. Ott volt a vödör föld tetején, megtöretett testtel, mozdulatlanul. 
Nagy gyászt nem éreztek, inkább rosszkedvet, és csodálkoztak, hogy nem lehet tudni, mit ronthattak el. 
„Azért talán mégis jobban járt így a giliszta, mint ha eltapossa egy autó, vagy összeszedi egy sün” – ezt anya mondta ki. Úgy értette, hogy ez azért mégis minőségi idő volt, mármint az, amit Kukac velük tölthetett, este. Ebben mindnyájan biztosak voltak. Apa a vödör tartalmával együtt belezuttyantotta a gilisztát a virágoskertben abba a kis gödörbe, amit éjjel ásott.
Úgy érezte, muszáj mondania valamit. Azt mondta: „legyen könnyű neki a föld!”
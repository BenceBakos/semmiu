Columbo ínhüvelygyulladása

Letöltendő börtönbüntetésre ítélték, már nem először. Tudomásul vette a határozatot. Amikor megkapta a behívót a börtönbe, mégsem jelentkezett. 
Elbújt. 
Hiába keresték a rendőrök. 
Aztán előkerült. Bement a börtönbe, jelentkezett, hogy megjött, ha késve is, elnézést.
– Miért csinált ilyen hülyeséget, Columbo? – kérdezte tőle szolnoki ügyvédje. Columbo pedig – ez a beceneve – elmagyarázta, hogy ínhüvelygyulladása volt, nagyon fájt a keze, alig bírta mozgatni. Így nem mehetett a börtönbe, mert aki bekerül, annak, még ha ült is korábban, meg kell védenie magát a többiektől. Okvetlenül ki kell derülnie, hogy az új ember hol szerepel a rangsorban. Ő pedig nem akart csicska lenni. Ám ahogy meggyógyult, nem bujkált tovább.
Mese?
A szolnoki ügyvéd, akitől a történetet hallottam, azt mondta: nem, helyismeret. 
2021. február 4.
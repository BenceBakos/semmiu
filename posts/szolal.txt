Inkább nem szólal meg

Sorban állunk, frissen nyírott hajú emberek. A sor egy asztal felé halad, ahol tisztek ülnek, kikérdezik azt, aki eléjük kerül. 
Az asztalnál senki sem emeli föl a hangját. Ez az aznapi tapasztalatok alapján feltűnő. Épp ezért figyel oda  mindenki, amikor a középen ülő alezredes az egyik fiúhoz beszél. Vidámság van a hangjában, az arcán is, de nem értjük, mit mond. 
A srácnak csak a tarkóját látjuk, leszegi a fejét. 
Az ő hangja halk, de mély.
– Igen. Gyomai vagyok, de nem beszélek cigányul.
Nézik egymást, nézzük őket. 
Senki sem ismer senkit, nem tudjuk még egymás nevét sem, de ezt a fiút mindenki egyszerre kezdi megismerni.  Egyáltalán nem beszél cigányul – a nyilvánvaló jelek ellenére –, vagy csak most, ebben a szent pillanatban nem hajlandó megszólalni, ez nem derül ki. Nem is kérdezik tőle. Mehet. Mindenki kíváncsi az arcára, de aztán inkább az tűnik föl, milyen finomak, puhák a mozdulatai. Kölyökmacska. Nem akarja, hogy fölemeljék a hóból megsimogatni egy kicsit, mert tudja, utána úgyis ledobják.
2020. november 24.
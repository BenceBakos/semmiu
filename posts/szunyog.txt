Szúnyogcsend

Három napot töltöttünk el a Tisza partján, amikor messzebbre is jut elég szúnyog. Láttuk, hogy a természet erői fölött igazán csak a természet tud uralkodni, ha akar. Esett az eső, ezért ponyvát feszítettünk ki, hogy legyen száraz helyünk, ahová fölhozhatjuk a ladikból a nejlonzsákba csomagolt holmikat. A szúnyogokat nem zavarta az eső, a ponyva alá fölakasztott három füstölőspirál, a tábortűz füstje, melege, sem az, hogy befújtuk az arcunkat is riasztóval. Nekicsapódtak a bőrnek, és egy idő után mindegy volt, hogy szúrnak rögtön, vagy csak birizgálják a csípések nyomait. A katonai zubbonyon, a munkásnadrágon is megültek, türelmesen lépkedtek, illesztgették a szívókájukat, rést keresve a sűrű szöveten. Néha találtak is. A sátorból sikerült kizárni őket, de az erdőt betöltő moraj nyomasztó volt. Mintha méhkaptárban aludtunk volna. Csak akkor lett nyugtunk – horgászhattunk csapkodás nélkül, süthettünk szalonnát a tűznél, hogy legyen zsíros kenyér – amikor föltámadt a szél. 
Ezalatt nyugodtan tűnődhettünk azon is, hogy vajon normális emberek vagyunk-e. Megnézhettük, mifélék azok, akik szintén a vízen járnak. Láttunk közlekedni motorral fölszerelt indiánkenut, gumikajakkal túrázó párt, vízisielőket – a parthoz valamiért nem ment közel senki. Nappal a szúnyogok nem repülnek be a víz fölé.
És volt egy hajó, elment előttünk oda és vissza. Szép nagy hajó, a hullámai hörögve verték a partot, itt-ott omlasztották is, hosszan táncoltatták szegény ladikunkat. Mint amikor valaki Harley Davidsonnal dönget a gyalogjárdán. Ment ez az ember a Tisza közepén, nem nézett se jobbra, se balra, és ahogy elzúgott előttünk, iszonyodva láttuk, hátulról, hogy teljesen meztelen.  
A naturista a pokolban is naturista.
2020. július 27.
Te meg mit keresel itt?

– Tudom, hogy furcsán hangzik a kérdés, elnézést kérek érte, de érdekel: hogyhogy itt találkozunk? – kérdezte tőlem halkan a csongrádi Konzervatív bálon Attila, a kisteleki konzervatív politikus.    
Megmondtam, hogy a házigazda, az országgyűlési képviselő hívott, tehát itt a helyem. Ettől zavarba jött, mert tényleg nem látszott olyan nagy csodának az én megjelenésem. Elvegyültem, beszélgettem a vendégek közül azokkal, akik nem haragudtak rám vagy az újságomra. 
Őszinte érdeklődése azért jobban esett, mint egynémely beszédes pillantás. 
Jó is, ha ez a kérdés időnként elhangzik. Tűnődjön csak egy kicsit az ember, tényleg a helyén van-e ott, ahova jutott, függetlenül attól, hogy jól érzi magát, vagy nem. Aztán megnézheti magának azt, aki kérdőre vonta. 
Ferenc, a plébános mesélte, hogy a püspökkel – akivel nem kedvelik egymást – egyszer egy jótékonysági futballmeccsen találkozott. A püspök lepődött meg jobban. Viszonyuk pont olyan őszinte, amilyen rossz. Tehát odaballagott Ferenchez, és fesztelenül megkérdezte: 
– Te mit keresel itt?
– Azt, amit te. Végzem a dolgomat – felelte Ferenc. – Te is végezd a te dolgodat. Légy szíves, állj a helyedre!
A püspök fölvette a kapuskesztyűt, beállt a kapuba. 
Ferenc belefújt a sípba. 
Elkezdődött a játék. 
2020. szeptember 24.
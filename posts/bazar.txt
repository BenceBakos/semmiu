Bezárt a bazár
2020. június 22.
Reggel csirkehúsos szendvicset vettem tőle egy újszegedi büfében, este sört csapolt Algyőn, a Faházban, ugyanaz a nő. Nézte az arcom, a táskám, megismert. Mosolygott.
Kíváncsi volt, hogyhogy megint találkozunk, és itt.
Mondtam, hogy én nemsokára hazaérek, de neki, úgy látom, hosszú munkanapja lesz. Igen, mondta, ő így dolgozik, és hálás is, hogy van ez a két munkahely. A férje mostanában valamivel hamarabb ér haza, korábban ez fordítva volt. Beszélgettünk, pár perc múlva már a konyhájukban álltam, öt elmosott bögre csöpög a mosogató szárítóján reggel, merthogy mindenki önállóan elpakol maga után. Meg lehet szervezni a közös életet úgy, hogy jó legyen, csak akarni kell, és higgyem, el, mondta nyomatékkal, azt az időt, amit  együtt töltenek, maximálisan kihasználják. 
Kérdeztem tőle, hogyan értsem azt, hogy maximálisan. Ezt is elmagyarázta: 
– Például amikor a legkisebbnek volt a születésnapja, tudtuk előre, hogy nem érünk haza emberi időben. Márpedig ha a nagyobbakét is a napján ünnepeltük, akkor vele sem várhatunk a hétvégéig. A férjem kitalálta a megoldást, nekem is tetszett, és a két nagyobb is belelkesült. Nem is bírtak elaludni, pedig talán jobb lett volna. Együtt ébresztettük a kicsit éjfélkor. Nyavalygott, álmos volt, de amikor rájött, mi történik, fölélénkült. Ettünk tortát, megkapta az ajándékát, játszott vele. A gyerekek szerettek volna reggelig ébren maradni, de nem engedtük, kettőkor bezárt a bazár. Nem jó éjszakázni, megviseli a szervezetet. Másnap olyanok is voltunk, mint a mosott rongy. De azért képzelje el! Mint egy álom, amiben együtt voltunk.
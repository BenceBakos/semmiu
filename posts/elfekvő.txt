Elfekvő
2019. Június 24.
Elfekvő osztály a címe a festménynek, amely egymásra halmozott, hólepte gumiabroncsokat ábrázol. Mucsi Zoltán képét a legutóbbi vásárhelyi őszi tárlaton lehetett látni.
A gumik szabályos körei harmóniát sugallnak. A zárt udvar, a zsúfoltság és a hó viszont szorongást vált ki a nézőből. Ezt az érzést erősíti a kép címe is, amely az ember sorsához hasonlítja az autógumiét. Jól megnéztem. El is kísért egy ideig a látvány emléke, és nem gondoltam, hogy egy ilyen élménynek lehet jó hangulatú utóélete.
Horvátországban, Poljica faluban, a halászok kikötőmólójáról a három méter mély, tiszta vízben betondarabok, drótok, kidobott rákvarsa-keretek között most láttam egy teherautó-gumit. A tenger, úgy fest, mindent magába fogad, a rosszat is, ahogy gyerek elméje a káromkodást. A gumin ugyanolyan szépen rétegződik az üledék, mint körülötte a köveken, a hulladék egy hatalmas, élő szervezet része lett. Ha már el kell feküdni valahol, tényleg sokkal jobb itt, így. Ahogy néztem, megmozdult a gumi közepében egy rák, félénk, zárkózott teremtés. 
Jótett

Kirúgott, ellehetetlenített, közös megegyezéssel útra bocsátott vagy maguktól felmondott újságírók ültek az asztalnál, az ország minden tájáról. Megtalálták a helyüket, írnak, ahogyan rég, legföljebb már nem abból élnek, kellett más munka is. Mindenki elmondta, mi történt vele. 
Vajon ki tudná megítélni, igazuk van-e ezeknek az embereknek? 
Lehet, tényleg a rend és igazság bajnokai, megmaradt jedi-lovagok, akik a birodalom megalakulásakor szétszóródtak az univerzumban, de még egyszer találkoztak egy elvetett forgatókönyv-változat szerint. Vagy idejétmúlt figurák, akiknek a nagyzási hóbortját az élteti tovább, hogy mindent el tudnak mondani világos mondatokkal, amit szeretnének, és tudni vélik, mi a különbség testvéries és igazságos között. 
Sokszor érzem ezt a kételyt magunkkal kapcsolatban. A humor ilyenkor is vigasztal. A beszélgetés, mint egy szép tüzijáték, és mindenki látja, ahogy az egyik rakéta nem húny ki, miután fölrobbant. Megy tovább lassan, kékeszöld fénnyel világítja be a sötétet.  
Egyik dunántúli kollégám, aki új munkája mellett blogot ír, minden közösségi történetet nyilvánosságra hozva, amiről azt gondolja, a városa lakóira tartozik, arról beszélt, hogy egy gyerekkori ismerőse, megbecsült vállalkozó, találkozóra hívta, és lehetetlent kért tőle.
– Légy szíves, írj rólam valami rosszat! – így a vállalkozó, amikor a tárgyra tért. – Így, ahogy mondom. Mindegy, mit írsz, csak rám nézve kínos legyen.
– Miért? – a kollégám megdöbbent.
– Mert azzal nekem most jót tennél. Azt hallottam, hogy már beszélik, mi igazából jóban vagyunk, azért nem írtál még rólam. Azt is mondják, hogy osztálytársak voltunk. Kombinálnak, tudod.
– De hát osztálytársak voltunk, ez az igazság!
– Az mindegy, de beszélik is. És nekem ez nem jó, tekintettel arra, amit te most csinálsz, amiket írsz. Azt hiszem, megértesz.
– Nem értem, hogy képzeled, hogy én bárkiről is csak úgy, per hecc, rosszat írok.
– Ne haragudj, tudom, hogy nem így megy. Tudom, te ezekért az írásokért nem vársz pénzt. Tisztellek, becsüllek azért, amit csinálsz. Bánt is, hogy úgy kérek valamit, hogy nem fizetek érte. Végső soron ez, ugye, egy szolgáltatás lenne... Ha máshogy nem megy, fizetek.
– Ne szórakozz velem, légy szíves!
– Mégis, hadd kérjem ezt, hiszen tényleg nem bántottuk egymást sosem. Nem fogok megharagudni.
– Ne haragudj, de ez tényleg nem így megy. Nem mehet így.
– Figyelj. Ismersz. Biztos van nálam valami, ami rosszul működik, olyan nincs, hogy ne lenne. Hadd ne én mondjam meg még ezt is. Ezt neked látnod kell. Ha meg nem látod, erőltesd meg egy kicsit a fantáziád! 
2020. augusztus 9.
Szabadföldi paradicsom
2019. Június 29.
Kaptunk két koktélparadicsom-palántát évekkel ezelőtt. Termésük elszóródott, azóta a gazzal együtt néhány tő mindig kihajt.                                                        
Boltban, zöldségesnél állandóan lehet paradicsomot kapni, mert az üvegházakban egész évben terem. Szabadföldivel nagy mennyiségben ma már nem foglalkoznak. Amikor megkérdeztem a piacon egy árustól, miért nem termeszti legalább egy kicsi darabon, azt mondta, vállalhatatlan kockázattal jár a szabad ég alatt paradicsomot nevelni.
Nálam nem számít a kockázat. A paradicsom itt azt mutatja meg, mennyire vagyok még türelmes ember.
Tavasszal mindig úgy látszik, hogy most eltűnt, nem hajt ki egy sem, valami érte. Nem is volt normális eddig – gondolom ilyenkor –, hogy másutt palántálják, vigyáznak rá, fóliát húznak fölé, nálam meg vadon kel. Tessék, eddig tartott, vége a csodának, lehet palántát venni. Aztán mégis megjelennek a cirkalmas levelek a folyondár, a tyúkhúr, a disznóparéj között, a borsó vagy a hagyma sorában. Ilyenkor arrafelé óvatosabban kell kapálni. Finoman kell kihúzni a gazt mellőle, mert könnyen kifordul a földből.
Később ott, ahol tömegesen nő, ritkítani kell.
Ez a gyöngém.
Csak bámulom, aminek a természet törvénye szerint talán nem is lenne szabad léteznie, a virulens paradicsom-monokultúrát, másfél négyzetméteren. És nem tudok dönteni.
Ha nincs eső, locsolni kell. Később karót ütni a tövek mellé, fölkötni, lazán, de azért úgy, hogy a szél ne törje le. Ahogy érik, rá kell nézni mindennap, szedni, ami szintén haladatlan munka – cserébe sokáig, az első fagyokig eltart.
A termésnek totális paradicsomíze van.
Hazamentettem a naptáramat a munkahelyemről. A találkozókra, eseményekre emlékeztető bejegyzések közé most beírtam: karókat vágni. Ez a következő feladat.
Ilyenek a paradicsomi állapotok, közelről.

Reggeli
2019. május 29.
A buszmegállóban megterít a térdén. Rásimítja a nejlonzacskót, kirakja a két nagy kiflit és a szürke sajtot. Kés nincs nála. Nem is kell. Beleharap az egyik kiflibe, és a harapás éles peremével váj a sajtba. Akkorát harap a kifliből, hasít a sajtból, hogy lehetőleg egyszerre fogyjon el minden. Páran elfordulnak, mások odanéznek néha, mosolyogva. A sajt szaga erős, undort kelt, vagy meghozza az ember étvágyát. Ilyen a nemespenész-kultúra.
Huszonéves nő, talán sportoló, edzőtábori tapasztalattal. Megtanulta, hogy nem kell figyelnie senkire, csak magára, és arra, amit épp csinál.
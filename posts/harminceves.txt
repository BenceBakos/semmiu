Harmincéves gyerek 
2019.augusztus 13.
– Egy harmincéves férfi ma nem az, ami régen. 
Saját éttermének teraszán a fiáról beszél így, aki tehát még éretlen, nem akar foglalkozni vendéglõvel, pincével, szõlõvel. Mintha Horatio Herbert Kitchener ülne velem szemben a Your country needs you föliratú elsõ világháborús brit plakátról. Vele együtt picit én is neheztelve gondolok valakire, akit nem ismerek, viszont elképzelhetem, milyen. Aranyifjú, legszívesebben vitorlázik, kártyázgat a barátaival. Köztisztviselõ a kormányhivatal jogi és hatósági fõosztályán. Magyar-történelem szakos középiskolai tanár, cinizmus-szürke kardigánban. „Üzleti ügyekkel nem foglalkozom” – mondja halkan, somolyogva, ha az apja kapálni hívja a szõlõbe. Csordás Gábor, a költõ, aki azt írja Sanzon címû verse végén, „egy harmincéves férfi mennyire/nem tudja még hogy várni nincs mire/ mert amire egy ilyen férfi vár/ az megtörtént és elfeledte már”. 
Mindegy, mit gondolok, mert az a srác egyszer majd, már nem soká, megállapodik. 
Érdemes megvárni, akár itt, a teraszon.
Különben a hatvanéves férfiak sem olyanok, mint régen. Aki például velem szemben ül, várt rám a teraszon, a telefonban hallott hang és a kinézetem alapján jól ítélte meg, hogy csakis én lehetek, aki közeledik. Messzirõl rám kiáltott, a keresztnevemen szólított, tegezett, pedig most találkozunk elõször. Magabiztos és kíváncsi, õszinte, a végletekig. Lakatosnak tanult, vendéglátóipari fõiskolát végzett, dolgozott szállodában, csak negyvenévesen vette az elsõ hektár szõlõt. Belehabarodott ebbe az új életformába, fõzni, ismeretlen embereknek, saját borral kínálni õket, látni, ahogy ellágyulnak. Michelin-csillaggal ér föl, amikor azt mondják, baszod, ez finom volt. 
Harley Davidson a garázs hátsó traktusában. Idén még nem volt vele kinn, de majd szeptemberben. 
Ez, bármennyit áll, mindig elindul.
Fenyő
2018. március 1.
A fenyőfának egy jó tündér megengedte, hogy lépkedjen, vándoroljon. A fa bejárja a világot, honvágya támad, hazamegy. Ám ez már nem ugyanaz a völgy, legalábbis nem érzi otthon magát benne. Elindul tehát újra, hogy megkeresse pontosan azt a helyet, ahol csemete volt. Lázár Ervin meséjét sokszor olvastam a fiaimnak. Szerették, talán értették is, hogy egy felnőttről szól, klassz kis tragédia-zárvány.
Mi lesz ezzel a hallgatag, álmodozó élőlénnyel?
Tovább keresgél, feltűnés nélkül, de közben megtanulja becsülni azokat a helyeket, amelyek legalább kicsit otthonosak, valami apróságtól. Amikor új házba költöznek, pakolnak a csillárok nélküli szobákban, rájuk esteledik. Fény kell. Muszáj legalább egy meztelen égőt fölszerelni a mennyezetről lógó vezetékre. Létrára mászik, ez tériszonnyal kellemetlen, küszködik. Düh, kétségbeesés közepette észreveszi a gyereket, aki bevackolt egy papírdobozba, és elaludt.
Éjjel a tévét kapcsolgatva egy krimiben ragad. John McClaine-nel óvakodik a reptéri épület fagyos alagsorában, bogár a fény felé. Zene szól, Patti Page énekli, milyen könnyű megszeretni az Old Cape Cod nevű amerikai fürdőhelyet. A lemez egy kinyitott szekrényben forog, a honvédségnél látott ilyen vasszekrényeket. Ujjnyi fűszoknyás táncosnő-baba billeg a lemezjátszón.
A munkahelyén, a neobarakk épületben késő este leveti a cipőt, mezítláb jár a szőnyegpadlón. A mosdóban nem kapcsol villanyt, ennyi év után már a sötétben is rátapint a csapra. Megnyitja. Folyik halkan a meleg víz, hívő szájából az ima.

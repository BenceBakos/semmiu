Megnyesik a fát

2019. december 23.

Jöttek a fiúk megnyesni a nagy diófát. Hidraulikus emelőkosarat hoztak, elérik vele a korona tetejét. Kérdezik, honnan kaphatnának hozzá áramot. A gazda ugrik, nyitja a műhelyajtót, mutatja az ajtó fölött a dugaljat. 
– Hogy rakhattad ezt ilyen magasra? – szalad ki az egyik srác száján. Csóválja is a fejét, nevet. Nem sértésnek szánja, csak éppen mondani kellett valamit.
A gazda azonban elszótlanodik. Árulja el, hogy azt a dugaljat még az előző tulajdonos szereltette az ajtó fölé? Derüljön ki, hogy neki eszébe sem jutott még lejjebb tenni? Vallja be, hogy nem szokott villanyt szerelni? Akármit is mondana, kiderülne, hogy nem elég gyakorlatias ember. 
Még szerencse, hogy az árammal semmi gond. Rendes, épkézláb áram, szépen működésbe hozza a kosarat. A srác fölemelkedik vele a korona magasságába. Kollégája lentről figyeli a munkáját. Amikor lehet, elhúzza a lehulló ágakat, tovább darabolja. Látszik, hogy összeszokottan dolgoznak, tudják, mikor mit kell csinálni. A gazda nyilván nem állhat be segíteni, hiszen fizet ezért a munkáért, és különben is, gondolja, ezek után nyilván az derülne ki, hogy csak hátráltatja őket. Szól nekik, hogy ha szükség van rá, benn megtalálják. Visszamegy a házba, a számítógépe elé, dolgozni. Írja tovább a könyvet, amelyről most épp azt gondolja, egyenetlen, szétesett.
Délben még nyesnek, darabolnak a fiúk. 
A gazda ilyenkor szokott futni, de most nem indul el. Hogy nézne ki, hogy miközben ezek az emberek neki dolgoznak, ő elmegy itthonról? Esetleg azt is gondolhatják, állna csak be hozzájuk, csinálná azt, amit ők, majd nem lenne kedve még futkorászni is. 
De akkor mihez kezdjen? 
Súlyzózik. Nem abban a szobában, ahová az udvarról be lehet látni – átmegy a hálószobába. Leengedi az utcára néző ablak redőnyét is, mert elképzelhető, hogy valamelyik srác kimegy az utcára, és benéz az ablakon, meglátja, mit művel. A gazda érzi, ez beteges aggodalom, de nincs mit tenni. Negyvenen túl már hozzászokik saját hülyeségeihez az ember.
Ahogy befejezi a gyakorlatait, és fölhúzza a redőnyt, a fiúk is végeznek épp. Egyikük félig kinyitja a bejárati ajtót, beszól: ki kellene jönni, megnézni, jó lesz-e így. 
A diófa szép. Arányosan ritka, emlékeztet Csontváry magányos cédrusára. A vastag ágak összevágva, a vékonyát elvitték teherautóval. Minden rendben. 
Muszáj megszólalni, megint. 
– Egyébként merre szoktál futni? – ezt most a másik fiú kérdezi. Beszélgetés kezdődik, arról, hogyan lehet elkezdeni a futást, hogyan lehet vigyázni az ízületekre, és mi fogyaszt jobban, a sport vagy, ahogy a srác mondja, a visszafogott övészet.
A gazda magyaráz, nagyon egészséges önérzettel. 
Apróságokon múlik, hogy épp megbomlik, vagy helyreáll a világ rendje. 
Béke
2018. február 15.
Rángatták egymást, lökdösődtek a céllövöldék előtt. Mi meg, kicsik, nem tudtuk, mi ez. Durvák voltak, huncutul nevettek. Akkor olvastam, az Irén azt jelenti, béke. Lehet ilyen a béke?
Most leül mellém a buszon, beszélgetünk. Beadta a válópert, majd harminc év után. Nem volt értelme tovább várni, a férje régóta az anyjánál alszik, csak nap közben néz haza. A gyerekeknek is önálló életük van, legutóbb akkor jártak itthon, amikor bútort kellett pakolni meg festeni, mert az apjuk nem csinálta. Mióta lehet otthon főzni, a saját pálinkáját issza, ez annyival jobb, hogy legalább lehet tudni, mit. Kezdi reggel, és délben már nem lehet érteni, mit beszél. Pedig dumál, akkor is.
– Biztos rajtam is múlt, hogy ez lett – szól komoran. Érzem, ezt férfinak akarta elmondani, így ér valamit. Hallgatom, de nem ezt folytatja. Elmosolyodik:
– És te? Jársz még bunyózni?

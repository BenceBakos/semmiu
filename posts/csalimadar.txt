Csalimadár

Terepjáróval ennivalót és vizet viszünk a csapdákban lévő csalimadaraknak. Kék vasketrecek a bozótosban, derékig érő füvű kaszálóban, néhány éve telepített erdő szélén. 
Dolmányos varjú ugrál az egyikben, várta már nagyon az ételt. Ez a varjú nagyon régen megvan már, úgy beszél róla a vadászmester, mint egy megbízható munkatársról. A legtöbb csapda lakója tyúk vagy kakas, néhánynak galamb. 
A dúvad megérzi a csalit, hallja a hangját – magyarázza a vadászmester –, körbenézi a ketrecet, hol juthatna be. Nyilván csak egy helyen, ahol aztán fogva marad. A tyúkhoz nem férhet hozzá, hiába hiszi, hogy majd szépen leemeli, mint az ólban az ülőről. Arról nem beszélünk – annyi mindenről esik szó, és nem is ezért vagyok ott –, mi történik a csapdába ejtett dúvadakkal, és hogy milyen fajokra gondoljak, amelyek ezek szerint itt nem kívánatosak. A csalimadarakról viszont megtudom, hogy nem esik bántódásuk. 
Amíg a vadászmester oda nem ér, ott szuszog, vergődik mellettük, alattuk, a rács túlsó oldalán a ragadozó, ami rájuk pályázott, és talán már sejti, mi vár rá.
A csapdázás itt munka, ahogy a vadetetés, az itatógödör mélyítése a talajvízszint alá. Azoknak a dúvadaknak, amelyek nem mennek be a ketrecbe, hattyúnyakcsapdát kell állítani. A vadászmester beássa a homokos földbe, felhúzza, ráakasztja a húsdarabot, beszórja a tetejét földdel. Csak akkor csapódik el, ha valami elkezdi fölfelé húzni a húscafatot. A ragadozó madarak nem ásnak a húsért, így azokat biztosan nem öli meg. Vagyis a csapda szelektál. Van mellette figyelmeztető tábla, hogy aki erre jár, vigyázzon. Nem veszélyes azokra az emberekre sem, akik nem értenek magyarul, erre mennek el a földúton vagy az erdőben, nagy csapatban, miután átjutottak valahogy a határon. Ezen akár át is gyalogolhatnak – és mutatja, milyen biztonságos a csapda: rálép, ugrál rajta egyet-kettőt. Így tényleg nem csapódik el. 
Róluk sem beszélnénk, nem ezért jöttem, de aztán megkérdezem: a többi csapdához nem nyúlnak? 
– Nem bántják a tyúkot, a kakast, de ha galambot találnak, azt kiveszik – magyarázza a vadászmester. – Eleinte kerestem a közelben tollat vagy vért, a tűzrakás nyomát, hogy hátha levágták, megsütötték, de nem. Csak kiveszik és szabadon engedik.
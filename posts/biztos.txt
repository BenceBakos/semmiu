Emlékszel-e rám?

Arra kért, kössek nála biztosítást, de nem erőltette. 
Prágából jöttünk haza, busszal. Lett volna rá ideje az úton, hogy győzködjön, de azt mondta, tárgyaljunk erről máskor, amikor alkalmas nekem egy ilyen beszélgetés. Nem emlékszem, mit mondtam, mennyi idő múlva hívjon. Az biztos, hogy keresett, meg is talált. Szégyenkeztem, hogy ilyen lekvár vagyok, mert mégis egyenesebb lett volna, ha már a buszon mondom neki: ne fáradjon velem, nem fogunk szerződést kötni. Kimentettem magam. Nem sértődött meg. Érdeklődött, mikor kereshet legközelebb. Azt mondtam, egy év múlva, talán. 
Pontosan egy év múlva fölhívott. 
A magyarázaton, amit akkor kitaláltam, jót mulatott, de nem volt bántó ez a nevetés. Intelligens, megbízható ember, szelíd a hangja, finom, közvetlen a modora, jó vele beszélgetni – de tényleg nincs vele semmi dolgom. 
Azért beszéltünk, így: egy-kétévente. 
Ahogy lett mobiltelefonom, könnyebben elért. Megesett, hogy öt évet mondtam neki. Amikor hívott öt év múlva, megkérdezte, emlékszem-e még, ki ő. Jót beszélgettünk megint, az ő szempontjából kézzel fogható eredmény nélkül. 
Így telt el az utóbbi húsz évem, a biztosítási szakma szempontjából nézve felelőtlenül. Ezt azonban ő sosem éreztette velem, még csak nem is célzott rá.
Ma megcsörrent a telefonom, láttam a nevét a kijelzőn: Laci. Megint a kérdéssel kezdte: emlékszem-e még rá? Megváltozott a hangja. Azért keresett, mert érdekli, hogy mi van velem. 
Hát persze. 
Elmondtam, mi történt, amióta nem beszéltünk. Ő is beszámolt, hogy vele mi minden esett meg: házépítés, aztán újratervezés a családi életben, költözés egy Szeged melletti faluba, ahogy látja, a legjobb helyre, ami létezhet. Képzeljem el: a szomszéd portán rackajuhok legelnek! Biztosítottuk egymást arról, hogy mindketten szeretünk falun élni. 
Aztán hallgattunk egy sort. Vártam. Ő tűnődött el végül azon, milyen érdekes, hogy eleve nem is hozza szóba azt, amiért régebben keresett. 
Ez azért van, mert már nyugdíjas.
Ahogy letette, az jutott eszembe, most már én is hívhatnám. Tényleg érdekel, mi van vele. 
2020. január 27.
Dunna

Sötétzöld katonai takaró széle lóg ki egy huzat nélküli dunna alól az erdei tisztáson. Szemét nincs a közelben, mint a többi erdei ember tanyáján.
– Hol lehet? 
– Ott, alatta – mondja a szociális munkás. 
Tényleg, húzódik a dunna közepén egy gyűrt hegyvonulat, de olyan keskeny, elképzelhetetlen, hogy ott benn ember legyen, ezt gondolja a fotóriporter.
– Ott fekszik pedig, ha mondom – bizonygatja a szociális munkás hangosan, és közelebb megy a szatyorral. Vagdalthús van benne, piros és zöld dobozos. Leteszi a dunna mellé.
– Jó estét, Pista!
A dunna széle csodálatosképpen fölemelkedik, öreg gyerekarc van alatta. Fél méterre pislog a szociális munkás cipőjétől. Mozdul a száj, de alig lehet érteni, mit mond. Köszöni az ételt.
– Szívesen. Aztán egyen! 
A fej egy pillanatra megemelkedik. Bólint. Zizzen a szatyor, ahogy megfogja, behúzza a dunna alatti világba. Visszabújik ő is. Most megint láthatatlan. 

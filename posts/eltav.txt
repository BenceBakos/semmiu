Hosszú eltáv.

Körülöttem sündörgött, ahogy vártam a Vámos Cukrászda előtt. Figyeltem, megszólítottam. 
„Eltávozás, vagy csak kimaradás?” 
Ezt az értheti, aki volt katona. Azt kérdeztem, milyen hosszú időre lépett le otthonról, de igazán nem számított, mit mondok egy ismeretlen kutyának. Szólni akartam hozzá, mert ilyenkor a legtöbb úgy tesz, mintha megértene, ami megható és szórakoztató. Ez is figyelt. Nézte a szememet – sapka a fejemen, a maszk az orromig takart, szegény alig látott az arcomból valamit –, aztán megfordult, átszaladt a Vásárhelyi utcán, be a tüzéptelepre. Félméteres léccel jött vissza. Letette a lábam elé, ugatott kettőt, erős hangon. Felvettem a lécet. Azonnal elkapta a másik végét, húzta, jobbra-balra meg is rántotta a fejét. Elengedte, megint ugatott. Eldobtam a lécet. Rohant érte, hozta vissza, nyújtotta a kezem felé, de ahogy nyúltam érte, elhúzta, hogy utána kelljen lépnem, ha meg akarom fogni. Elkaptam a fát, huzakodtunk, aztán elengedte, úgyhogy megint el kellett dobnom. És megint. 
Így ütöttük agyon az időt, egy labrador – vagy labradorféle – és egy számára vadidegen ember, akiről a hangja alapján azt gondolta, lehet vele játszani.
„A kutyádat is hozod? Nem mondtad” – ámult a csongrádi ember, aki értem jött autóval. Mondtam, hogy ez nem az enyém, nincs kutyám. Nem tudom, elhitte-e, de egyedül szálltam be. A kutya tudomásul vette, hogy dolgom van, elfordult, ment vissza a telepre. 
Kaptam kézfertőtlenítőt, megtudtam, hogy ez nagyon hatékony szer, megöl mindent, ami árthat. A maszkot is levehetem, ha akarom, mert működik a légfrissítő, fertőtlenített levegőt szívunk be. Ahogy kanyarodtunk, éreztem, az ülés támlájának széle finoman ellentart. Megkérdeztem, jól érzem-e, a sofőr pedig válaszul bekapcsolta a hátmasszírozó programot. Nyugodt hang, lassú beszéd, okosautó. 
Észre kellett vennem, milyen világba csöppentem. 
A kutyát azért nem felejtettem el. 
Jófej az a labradorféle, mondtam Veszternek, a tüzéptelep tulajdonosának, amikor beszéltünk. Igen, mondta, neki is tetszett, rendesen viselkedett náluk. Nem az övé, nemrég jött valahonnan. Egy ismerős azt mondta, tudja, kitől szökött el. Szóltak neki, az eljött, megnézte, de azt mondta, ez nem az ő kutyája. Most meg már hiába jönne bárki is – mondta Veszter – mert elment. 
Kóbor kutya. Vagy világutazó.
Ha eltűnnek az állatok

Az Algyő melletti tanyáról nemrég eltűnt az összes haszonállat: négy birka, két kecske. Az ólajtó nyitva, a kutya viszont a helyén várta a családot, és nem is volt izgatott. Semmi nem utalt arra, hogy betörő járt volna a tanyán. A család tanácstalan volt. Keresték a környéken a jószágokat, hiába. Érdemes-e följelentést tenni? Mi lesz, ha azt firtatják, mit tett a gazda annak érdekében, hogy ez ne történjen meg? Lánc, lakat? Lehet erre azt mondani, hogy ugyan nem laknak ott a tanyán, de naponta egyszer járnak ki, kutya is van, és ilyesmi még nem fordult elő? 
Néhány nappal az eltűnés után a négy birka és a két kecske ott várta az ólban a családot. Az ólajtó nyitva, de úgy tettek, mintha csukva volna. Nem voltak koszosak, sarasak, és nem is soványodtak le. Valahol biztosan legeltek – ennyit lehetett a külsejükből megállapítani. Viszont nagyon szomjasak voltak. Körbeállták a vályút, ami egy ideig nem akart telni, mert hat mohó száj itta, ami azon a vékony slagon belefolyt.
Csönd volt, mint amikor igazi csoda történik. 
Tudja az ember, hogy fölösleges, de azért ezt nem lehet sokáig bírni, kiszakad belőle a kérdés: 
– Ti meg hol az istenbe' jártatok?
A birkák és a kecskék hallgatnak. Isznak. Csak az egyik kecske emeli föl a fejét. Az, amelyikről gyanítják, hogy fölágaskodva ki tudja nyitni az ólajtót.
Nem szól az se, nem is mekken. Néz.
Ez a mi kicsi titkunk marad. Nyugodj bele!
2020. szeptember 13.
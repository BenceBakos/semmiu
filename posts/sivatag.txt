Sivatag

Egyiptomi férfi. Kitűnő tanuló volt, mehetett külföldre szakmai gyakorlatra. Magyarországot választotta. Amikor leszállt vele a repülőgép, akkora hó volt, hogy két napba telt, mire odaért gyakorlati helyére, egy tangazdaságba. Nem hagyta, hogy az ő élete is lelassuljon. Fél év múlva megnősült, hazavitte magyar feleségét, de két évvel később visszajöttek, mert itt jobb feltételek között foglalkozhatott kukoricanemesítéssel, olyan hibridekkel, amelyek tűrik a szárazságot. Ez a szempont Egyiptomban is, Magyarországon is fontos. Párszor költözött a család, oda, ahol jobb munkafeltételekre lehetett számítani. Az ezredfordulón volt hatvanéves. Amit létrehozott, fennmarad, a család vállalkozását az unokák vezetik. Hirtelen ment el. Sírján az algyői temetőben a kő sötét színe miatt jobban meglátszott, mint a többi síron az, ami egy eső után jó időre befátyolozott mindent a szabad ég alatt (autókat is, nagy szívűekét és idegengyűlölőkét egyformán): a szaharai homok.

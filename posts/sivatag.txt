Sivatag

Egyiptomi férfi. Kitűnő tanuló volt, mehetett külföldre szakmai gyakorlatra, és ő a békés, vendégszerető Magyarországot választotta. Amikor leszállt vele a repülőgép Budapesten, akkora hó hullott, hogy két napba telt, mire odaért gyakorlati helyére, egy tangazdaságba. Fél év múlva megnősült, hazavitte magyar feleségét. Két évvel később visszajöttek, mert itt jobb feltételek között foglalkozhatott kukoricanemesítéssel, olyan hibridekkel, amelyek tűrik a szárazságot. Ez a szempont Egyiptomban is, Magyarországon is fontos. Amit létrehozott, fennmarad, a vetőmag-vállalkozást már az unokák vezetik. Ő az ezredfordulón volt hatvanéves. Hirtelen ment el. Sírján az algyői temetőben a kő sötét színe miatt most jobban látszik, mint a többi síron az, ami a legutóbbi eső után mindenen megült a szabad ég alatt, főleg autókon (persze, lehet azt hinni, hogy ilyen távoli ügyek nem érintenek minket), sárgásvörös fátyol: szaharai homok.

A bika szeme

Szeretnél segíteni valakinek, telefonon beszéltek, nem ismered, nem látod az arcát, azt mondja, „pedig nagyon szeretném, ha mögtalálná”. Amit keres, azt nehéz megtalálni az archívumban. Átváltasz te is ö-ző beszédre, mert mégis szeretnél neki adni valamit. Észre sem veszed rögtön, hogy váltottál, és lehet, ő sem, csak egyszerre megélénkül a beszélgetésetek.
Rejtőzködő ö-ző. 
Ez a tudományos neved. A nyelvész így említ. 
Kineveted a Mars téri világító táblát, Polcbötyár, mert így nem beszél senki, ez biztos – annyira biztosan tudod, mit hogyan lehet mondani ö-zve, de napok telnek el úgy mégis, hogy megszólalnál tájszólásban. Nem is figyelsz rá, hogy a gyereked ezt használja-e otthon, és komolyan figyelni kell, hogy tetten érd magad, mikor váltasz át. Egyébként olyan érzés, mint amikor hazaérve a városból leveted a cipőt, és zokniban mégy be a szobába.
A tájszólás el fog tűnni – mondja a könyvtáros, ahogy ezt a váltást szóba hozod, mert egyre kevesebben fogják használni. Beszélgettek, Algyőn, a függetlenség napján, a sátornál. Ez ünnepnap, gulyáslevest mérnek óriásbográcsból, árusok vannak, ugrálóvár, rodeóbika. A bikának mintha foszforeszkálna a szeme. Egymás után ülnek föl rá a gyerekek, a kezelő indítja a menetet, a bika előbb csak forog, aztán nyolcast ír le a feje, ennél tovább nem bírják, akik rajta ülnek, lecsúsznak. Melletted áll egy férfi, karján négyéves szőke kislány, nézitek, ahogy a bikára most egy nagyobb lány ül föl. Mintha tovább bírná, de a bika őt is gyorsan lerázza. 
„A fene ögye ki a szömit!” – szakad ki a karonülő kislányból. Az apja zavartan mosolyog, neked pedig átmelegszik a szíved ettől a csúnya beszédtől.
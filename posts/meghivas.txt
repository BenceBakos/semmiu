Meghívás a televízióba
2020.március 16.
Idegenek figyelnek minket, gondolnak ránk, és egyszer csak fölveszik velünk a kapcsolatot. Például dolgozom kedden délelőtt, pittyen a telefonom. Ismeretlen ember üzen, az egyik kereskedelmi televízió szerkesztője, fiatal kolléganő. Szeretne meghívni egy műsorba, ahol a fogyásról beszélgetnek. A felvételt egy hét múlva tartják, az útiköltségemet megtérítik. Vállalom? Igen. Tovább kérdez. Tudnia kell, mennyi volt a maximális testsúlyom, mielőtt lefogytam, abban az állapotban volt-e valamilyen egészségügyi problémám, és milyen rövid idő alatt sikerült leadni a fölösleget. Leírok neki mindent, mintha egy ismerőssel vagy orvossal beszélnék.
Harmincöt kiló ment le két év alatt? 
Megkérdezi, fölhívhat-e telefonon. Megadom a számom, hív. Beszélgetünk. Kiderül, valójában olyan embert keres, aki néhány hónap alatt fogyott ennyit, vagy még többet. Talált is ilyeneket, sokan fogynak mostanában Magyarországon, csak az a baj, hogy vagy nem vállalják a tévészereplést, vagy túl messzire laknak a stúdiótól. 
Tudomásul veszem, hogy nem vagyok elég látványos attrakció. Azért csak reménykedjek – vigasztal –, mert lehet, mégis engem fognak meghívni, mivel összeszedetten tudok beszélni. Ő legalábbis szeretné, ha én maradnék fönn a rostán. Engem meg nem zavarna, ha kiesnék, de ezt nem mondom, nem akarom elkedvetleníteni. Már régen megbeszéltünk mindent, ami szükséges, de még tovább kérdez, és én is kíváncsi vagyok rá. Nyíltan válaszol, mintha gyónna. Ha nem is látjuk ilyenkor beszélgetés közben a másik embert, a bizalmat és a szimpátiát lehet érezni.  
Két nap múlva üzen megint. Azt írja, a koronavírus-járvány miatt elhalasztják az összes felvételt, így belátható időn belül biztosan nem találkozunk. Tényleg sajnálja. Szerintem egyáltalán nem fogunk találkozni, mert mire véget ér ez a járvány, nem ugyanott folytatódik az élet a televízióban, más témák lesznek érdekesek – de ezt nem írom meg neki. Jó, biztosan találkozunk még. 
Ő azonban szemlátomást hisz ebben.   
A szombatról vasárnapra virradó éjjel egy óra harminchat perckor morran a telefon az ágy mellett. Üzenet, reggel olvasom el. A szerkesztő kolléganő küldi a Guardian cikkét, arról, hogy a francia egészségügyi miniszter szerint – szótárazok húsz percig, mire megértem az angol szöveget  – nem érdemes bizonyos gyulladáscsökkentő gyógyszereket szednie annak, aki a vírussal fertőződött, mert némely hatóanyagok blokkolják a szervezet természetes védekező képességét. Odaírja a küldemény mellé, hogy ez némely vérnyomáscsökkentőkre is igaz, érdemes ezt megbeszélni az orvossal. 
Pár napja még csodálkoztam volna ezen az üzeneten, de vasárnap délelőtt nem ez az egyetlen ilyen, amit kapok. Látom, a barátaim olvasnivalókat küldenek egymásnak, ahogy aztán én is nekik. Ez a figyelmesség az immunrendszer válasza a vírusra. Praktikus, szívderítő üzenetek a rémhírek és az indulat ellen, amivel a közösségi oldalon lehet találkozni egyenes adásban. 
Érdekes hogy így múlik el ez a tél. Igazi fagy sem volt, most pedig mintha az évszázad hava szakadt volna ránk. Aki hozzáfog, hogy alagutakat ásson benne, nem dolgozik hiába. 
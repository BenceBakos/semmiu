Ez tényleg összeesküvés

Le kellett bontani a karácsonyfát Vízkeresztkor. Kérdeztem, miért nem maradhat, amíg meg nem unjuk. Mert ez a szokás. 
Ha ez majd rajtam múlik – gondoltam –, nem fogok vele ennyire sietni. Egy ideje látom, mintha mások is elhatározták volna gyerekkorukban, hogy változtatnak ezen a szokáson. Azt nem tudhatom, hány helyen áll még a fa a szobában, de a kinti fényfüzérek sok helyen világítanak. Az üzletek korai ünnepi akciói miatt divat méltatlankodni, a karácsony után egy hónappal is világító fényekre nincs panasz. Szegeden, megírta az újság, január utolsó hetéig még minden este fölkapcsolják a díszkivilágítást. Jó néhány útvonalon pedig azután sem veszik le az égősort, mert bonyolult és drága munka lépten-nyomon szerelgetni. Maradnak a zsinórok a Tisza Lajos körút fáin. Világi hívság? Egy héttel Vízkereszt után, hajnalban, ködben futottam az algyői templom mögött, a töltésen, és a dupla ablakon benézve láttam, odabenn még világítanak az égők a karácsonyfán.
Ez, ki lehet mondani, hallgatólagos összeesküvés. Azért nem bukott még el, mert tömegek figyelik támogatólag. Lehet, valamilyen gyereklelkű háttérhatalom is áll mögötte.
Mikor kezdődött? 
Én huszonnyolc éve láttam az első jelét, egy halálfejes zászlóval jelölt katonai teherautóból. A gépkocsioszlop Kiskunhalasról tartott Szegedre. Harckocsiaknákat vittünk,  amelyek a halasi tüzérlaktanyában voltak velünk, a délszláv háború miatt, két vagy három hétig. Logikus, teljes, a maga módján szuperül működő világban éltük ott az életünket, de az időérzékelésem valamiért eltompult. Feri, egykori katonatársam, akivel néha szoktunk erről beszélgetni, pár éve talált egy cikket, ami leírta madártávlatból nézve, mi történt velünk, körülöttünk, annak fényében, hogy épp új hatalmak születtek és erősödtek, de az az írás már eltűnt az internetről. Maradtak a személyes emlékek. 
Az egyik ilyen eleven képem az, hogy már sötétben megyünk át egy falun, a sofőr mellett ülök, kezemben a gépkarabély. A tártáskában egy töltött tár, amit, ha muszáj megállnia a kocsinak, be kell tenni a fegyverbe, ki kell szállni, őrizni a kocsit. Lassítunk, egy pillanatra belátok az ablakon egy szobába, amelyben nem a tévé sápadt fénye világít, hanem karácsonyfa. Nem tudom megmondani, hogy január vége volt, vagy már február eleje. De láttam, tényleg karácsonyfa áll ott, mégpedig – és ennek akkor egyszerre megint normális, szelíd jelentése lett – teljes díszben.
2020. január 19.
Féregirtás

Most kell elvégezni a féregirtást – javasolta az önkormányzati választások után a város új polgármesterének az apró termetű, acélmosolyú tanácsadó. Ahogy útmutatása alapján leváltottak mindenkit, akit csak kellett, és kinevezték az utódokat, ez az idegen elköszönt. Sanyi – egyike az érintetteknek – maradt. Keresett magának új munkát a városban. Eljutott hozzá, hogyan beszéltek róluk, róla, és ettől a személytelen,  intézményesült gyűlölettől még inkább elkeseredett. Ő nem nevezett volna féregnek senkit, a háta mögött sem. 
Sokáig kell ezt emészteni. 
Igen ám, de később üzent Sanyinak a polgármester egy  gimnáziumi osztálytársán keresztül, hogy szeretne elmenni hozzá. Fogadná-e? 
Persze. 
Szekszárdi vörösbort forralt a polgármesternek, szelt bele narancskarikát. Beszéltek, hallgattak, tapintattal egymás iránt. A polgármester azt mondta, tényleg nagyon örül, hogy Sanyi élete gyorsan rendeződött. Reméli, Sanyi tudja, hogy tisztán politikai döntés volt a leváltása, a hozzáértésében nem kételkedett senki. – Ettől még ugyanazt kaptam, mint az, aki eltette a közpénzt – állapította meg Sanyi. 
Igaz – mondta a polgármester. És nem szólt többet.
Sanyi sem.
Miért nem?
Meg lehetett volna mondani még szépen, hogy látod, a politika mindig nagyon tudja, mit kíván a nemzet, és ezért nyugodt szívvel bánik tisztességtelenül a nemzet egy részével, vagy az egyszem emberrel, és igazán ettől férgesül meg a világ; hogy mintha a lelkiismeret-furdalás ebben a szakmában csak gyermekbetegség lenne. 
Nem is kellene durván odavágni, csak szép csöndesen. Mindegy, hogy az ül-e ott, akit igazán illet, nincs tökéletes bosszú. De hát – idézte Sanyi a költőt, amikor erről beszélgettünk –  „minden későbbnél/ van még később” (Petri György: Részlet). Ki tudja, mi lesz. Nem abból a szempontból, hogy mi történik a következő választáson, hanem hogy odabenn meddig tart ki ez a keserűség.  
Gondold el – mondta –, milyen lehet egyszer arra ébredni, hogy nincs. Már nem érzem. Végre számba vehetném, mi mindenem maradt. Megnézhetném magamat enélkül a tükörben. 
2020. október 6.
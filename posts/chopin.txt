Chopin

– Nem zavarja a kutya?
– Nem, dehogy.
– Az jó, mert szerintem nem is tudnám elküldeni.
A tarka kutya a lábamra tette a fejét, ahogy lefeküdt az asztal alatt. A jobb hátsó lábát pedig hátranyújtotta a házigazda lábáig. 
Ez egy felsőörsi ház teraszos kertje. Rálátunk a Balatonra, amely tele színes vitorlákkal, másfél órája zajlik a Kékszalag-verseny. Körben egy hektár szőlő zöldell. 
A gazda, akivel beszélgetek, eredetileg villamosmérnök, szoftverfejlesztő. Nemrég vette meg ezt a portát. Szőlőt telepített, házat építtetett, kutat fúratott. Napelemekkel termeli az áramot, önellátók régóta. A felesége is élvezi ezt az életet, neki pedig tényleg felüdülés a sorok között szöszmötölni a kompjuteres meló után. A szüret most már családi ünnep, a rokonok is eljönnek. A szőlőhöz ugyan senki sem értett, de beletanultak. 
A hétköznapokon sincsenek itt egyedül, mert a közelben lakik a barátja, egy zongoraművész, aki már régen itt él. Együtt kirándulnak hosszú ideje, családostul. A túrák régebben a művész házánál értek véget, kerti szalonnasütéssel, borozással. Egy ilyen estén derült ki, hogy eladó ez a közeli telek. Így került ő is ide.
– A barátomék nincsenek itthon. Ez az ő kutyájuk, vigyázok rá.
Elmagyarázza, hogy amikor a barátja gyakorol, a kutya ott szokott feküdni a lábánál. 
Előveszi a telefonját, látom, valamilyen zenét keresett ki a youtube oldalon. Előbb egy reklám indul el, aztán még egy, a szoftverfejlesztő halkan cifrát káromkodik, de végre megszólal a Chopin-prelűd. A kutya fölrezzen a zongoraszóra, megemeli a fejét, és halkan nyüszögni kezd, bizonyítva, hogy minden, amiről ez az ember beszélt nekem, igaz. 
Pár másodpercig tart ez, aztán a házigazda leállítja a zenét, kíméletből. A kutya nagyot szusszan, visszateszi a fejét a cipőm orrára, és kinyújtja a lábát. Megint összeköt minket. 
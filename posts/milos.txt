Hiányzó szobor
2019. október 31.
Vékony, szomorkás férfiarc a domborművön. Megrezdül, ahogy nézed, miközben elmégy mellette. Fény és árnyék játéka, mi más lenne, mégis lassítasz, hogy jobban megfigyeld, ez hátha mégis valami megelevenedés. 
Nyilvánvaló, nagyon szereti a mesterségét az a szobrász, aki ennyi érzést bíz egy domborműre. 
Pedig akit ábrázol, felnőtt korában sosem járt ebben a házban. Büntetésből helyezték át ide tisztviselő apját, hogy ne legyen anyanyelvi környezetben, a felesége eleinte egy tojást sem tudott kérni a piacon. El is költöztek, mihelyt lehetett. Azért az asszony utóbb azt mondta a kisfiának, hogy a csongrádi magyarok a világ legjobb és legbecsületesebb emberei. 
Milos Crnjanszki, a szerb irodalom óriása szerette Adyt, a magyar költészetet, a világháború után kultúrájukhoz, nyelvükhöz, kapcsolataikhoz ragaszkodó vajdasági magyarokat már kevésbé. El lehet ezt nézni neki? Vajon naivak, vagy csupaszív emberek, akik szerint ez ennyi idő után nem számít? 
Emléktáblát avatnak Csongrádon a szerb író szülőházán. Megjelenik egy jugoszláv rendszámú kisbusz, kiszállnak az emberek, végigállják az ünnepséget, aztán nézik az emléktáblát meghatottan. A nagykövet meghívja hivatalába, Budapestre a csongrádi szobrászt. Beszélgetnek, a jugoszláv diplomata előadja a meghívás okát. Jó ideje zajlik a huzavona Belgrádban, ki készítse el Milos egész alakos szobrát, neki pedig Csongrádon olyan gondolata támadt, miért ne lehetne megbízni ezzel a munkával egy magyar szobrászt? Ez nagyon szép így – gondolja a szobrász –: vajon mi fog történni, ami miatt mégsem válik valóra? 
Mi jöhet, tényleg? 
Egy polgárháború jött, és megszűnt az ország. 
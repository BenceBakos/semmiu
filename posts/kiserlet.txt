Kísérlet

„Ebbe az utcába nem megyünk be” – mondta a beteg, nevetett is, ami csodálatos volt, mert a tüdejének egy része nem működött. Elmagyarázta komolyan is, azért nem akarja, hogy beadják neki a Favipiravirt, mert az emberkísérlet lenne.
A fiatal doktornő, akit segíteni osztottak be arra az osztályra, egy kollégával együtt figyelte a nevetést. Disszimuláció, látszik, milyen erős hit táplálja. A másik orvos mondott valamit, a doktornő csak bólintott, érti, mi a beteg kívánsága. Figyelte tovább az arcot, amit, lehet, másnap vagy legkésőbb harmadnap már nem fog látni, ezért talán illik emlékezni rá valameddig.
Másnap, így mondja, azon kapta magát, hogy kerüli azt az ágyat. Utóbb persze oda kellett mennie – már más feküdt ott – mégis, egészen sokáig ment ez a kerülgetés. Otthon aztán sírt.

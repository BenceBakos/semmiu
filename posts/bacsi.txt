Nyugodjon meg a bácsi!

A pofonparti előtt össze kell szerelni a ringet, elrendezni a teremben a székeket, és az asztalokat, ahol a bírók ülnek. Fogadni kell az érkező szakosztályokat, megmutatni, hol öltözhetnek át a fiúk, a lányok. Egyeztetni, ki lesz a kék sarokban, ki a piros sarokban. Ha kiderül, hogy nincs mindenkinek piros és kék meze is, akkor megnézni, hogy kinek milyen van, és hogy az ellenfelének van-e másmilyen. Ha igen, akkor talán meg lehet kérni, hogy viselje azt inkább. Ennek a bírók nem örülnek, mert náluk más szerepel a papíron. Három menet, igazi bíróval, igazi ringben, szemben egy ismeretlen, akiről nem lehet tudni, milyen gyors, mekkorát üt. Mutathat kevesebbet, mint amire a kinézete alapján lehetett számítani, és lehet babaarcú gyilkos. Aki a ring mellett áll, az is többet tapasztal, mint ha a youtube-on meg-megállítva nézné Manny Pacquiao valamelyik meccsét. Élőben a kis ütés nyoma is látszik a másik emberen. Az is, amikor elkezd vérezni. „Jobb adni, mint kapni” – olvasom az egyik sportiskola versenyzőinek melegítőin. 
Már összeszereltük a ringet, lehet szusszanni egy kicsit. Az egyik bíró eligazítást tart a szakosztályok vezetőinek. Egy  kisfiú mögötte épp belakja a színpadot, szaladgál egyik sarokból a másikba. Edzésre is el szokta hozni néha az apja. Egy ideig buzgón csinálja velünk, amit az edző mond, aztán egyszerre kilép a felnőttek közül, mert úgy gondolja, ezt simán meg lehet tenni bármikor, és szaladgál, labdázik. Ha rászólnak, vagy visszaáll, vagy nem. Az apja most is figyelmezteti, ne mászkáljon ott, ne zavarja a megbeszélést. A kisfiú ránéz az apjára, de úgy dönt, nem hallgat a szóra. 
A bíró közben felemeli a hangját. Nem tudjuk, mi miatt, talán egy közbevetett kérdés bőszítette fel, de egyre hangosabban beszél. Már kiabál. A szakosztályvezetők komolyan, még nagyobb figyelemmel hallgatják. Szemlátomást mind eldöntötték, az az indulat személy szerint nem nekik szól. Egy idősebb férfi inkább a terem sarka felé néz, tüntetőleg. Neki fontosabb, hogy közben lássa, hogyan készülnek a tanítványai.
A kisfiú megáll a színpad közepén. Nem szeppent meg, csodálkozik. Ránéz az apjára, aki azt suttogja neki, menjen oda hozzá végre, mert nagyon ideges az a bácsi.
A teremnek tökéletes az akusztikája. Minden szót lehet hallani, ami a színpadon elhangzik.
– Nyugodjon meg a bácsi! – dörmögi a kisfiú.
A szakosztályvezetők mozgolódnak, van, aki lehajtja a fejét, mert remeg a szája a nevetéstől. A terem sarkában valaki kuncog. A bíró mintha nem venne tudomást erről, beszél tovább, de már nem kiabál. Ennyi kellett neki, hogy megnyugodjon. 
Egy gyerek, akin rögtön látszik, milyen ember.
2020. december 29.
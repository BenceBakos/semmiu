Milyen delfinek?

„Vonszolnak piros delfinek koromtengeren éjszaka/ partra kicsapnak az a part szívem leomlott partfala”. Így kezdődik Kormos István verse. Tudhattam volna, amikor először olvastam, miféle delfin vagy delfinek ezek, milyen tengeren. Sima delfinre gondoltam, csak pirosra, és elképzeltem a tengert koromból. Így is szép volt.
Amit lehetett, tehát illett volna tudni: élt – a valóságban – a Krisztus előtti hetedik és hatodik században egy leszboszi születésű, korinthoszi költő, Arión. Egyszer meghívták Szicíliába, dalnokversenyre. (A vers akkor, és még sokáig, a mi Balassi Bálintunk idején is ének volt, a költő pedig előadóművész. A költők, drámaírók, versenyeztek egymással.) Arión jól szerepelt a dalnokversenyen, legalábbis „sok kinccsel halmozták el”. Hazaindult Korinthoszba, hajón. 
A folytatás is ismert. A történetet feldolgozta többek közt Ovidius, Cicero. Ariónt megfestették, megrajzolták, toposz lett szegényből, koronként visszatérő vándormotívum, mém. Somlyó György, egy másik magyar költő például Arión éneke címmel jelentette meg válogatott verseinek gyűjteményét. 
Az eredeti történetet az állítólagos eset után száz évvel később élt Hérodotosz írta meg először: „Arión (...) Tarentumból indult el, s minthogy senkiben sem bízott annyira, mint a korinthosziakban, korinthoszi emberek hajóját fogadta el... Ezek pedig a tengeren azt a gonoszságot tervelték ki, hogy Ariónt a vízbe dobják, és kincseit megtartják... A dalnok teljes díszbe öltözködött, lanttal a kezében az evezőpadokra állt, a Nomosz Orthioszt adta elő, az ének végeztével pedig teljes díszöltözetben bevetette magát a tengerbe. Azok tovább hajóztak, róla pedig azt mesélik, hogy egy delfin a hátára vette, és Tainaronnál kitette... Ezt mondják hát a korinthosziak és a leszbosziak, s Ariónnak Tainaronban van egy kis ércemléke: egy delfinen ülő ember.” (Devecseri Gábor fordítása).
Nemrég megtaláltam Hérodotosz szövegét egy rosszul ragasztott, széthulló verseskönyv előzéklapján. Olvastam, amikor a könyvet vettem, 1992-ben, és már ismertem Kormos István versét is, de nem kötöttem össze a kettőt, csak most. 
Biztosan vannak olyan huszonévesek, akik egyetemen tanulnak az irodalomról, és ezt olvasva mosolyognak a tájékozatlanságomon, lassú felfogásomon. Én azért örültem. A jó írás akkor is ad, ha nem értjük, mégis jó érzés megfejteni. Ilyenkor azt hihetjük, biztosan ezért szerettük meg – tudat alatt – azt, ami tetszik. 
Arról van szó, hogy Kormos, Arión, a költő, az ember partra jutott. Hányattatása épp befejeződött, és megint elkezdődik, ezt általában nem lehet előre tudni.
2020. november 2.
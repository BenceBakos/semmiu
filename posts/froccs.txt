Fröccs Szekszárdon

Köszönök egy idegennek, még egynek, és a következő sarkon túl is valakinek, ahogy Diane Lane köszön egy egész filmen keresztül minden reggel a szigorú öregúrnak, aki végül ránéz és megbillenti a kalapját (Napsütötte Toscana), tehát kalandból, de a viszonzás reményében. A reményt régen kőbe vésték, még ha szerényen rövidítve is. A. B. F. R. A., a boldog feltámadás reménye alatt.
Szeretném azt hinni, ez csak érzelmesség, nem érzelgősség. Úton vagyok, voltam éjjel az erdőben, összetegeződtem a dunai szúnyogokkal, a töltésen a fejem fölött villant egy hulló csillag, mint a vaku, nem láttam még ilyet. Olyat sem, hogy ha fáj az ember hasa, de a lába bírja, akkor létezik az az állapot, amiben tovább lehet menni, amikor épp nem görcsöl nagyon, és ezt lehet bírni akár tíz órán át. Csak erősebben kell hinni, hogy a futás valójában most is boldogít, és nem hiábavaló önpusztítás. Visszaérek Szekszárdra, és mielőtt találkoznék a barátokkal, akik elém indultak a Garay térről, nehogy a végén eltévedjek, a fáradtság miatt, az endorfintól, vagy mert már otthon érzem magam, köszönök, az Árnyas szurdik elejétől a Kadarka utcáig hat vagy hét embernek. A legtöbben fogadják. Tudják, milyen verseny van itt. Aki nem tudja, megkérdezi, hiszen már beszélgetünk.
– Honnan futsz? 
– Innen indultam tegnap, át Bajára, aztán vissza.
– Ott aludtál?
– Nem aludtam.
– Nem? – ez egy hatvanéves férfi. Néz figyelmesen. Úgy látja, igazat mondok. – Akkor most már gyere be, üljél le, öntök gyorsan egy fröccsöt!
Meglepődik a válaszon: jó lenne, de kifutok az időből. Elköszönünk. Vannak ilyen idők, ajánlott távolságok, járvány, új élet, ami mintha mégis mindenben megegyezne a régivel. Megegyezik, szeretném ezt hinni. 
Telefon
2019. március 9.
Huszonöt éve ismerem, de a lakásában még nem jártam. Régi polgárházba vezet be. Elmondja, ki építtette, ő mikor vette, hogyan újította föl. A homlokzat műemlék.
– A telefonodat, kérlek, hagyd kinn az előszobában! Ha csöng, bentről is meghalljuk – mondja, mintegy mellékesen. Jobb mutatóujjával megérinti a fülét. Nézzük egymást egy pillanatig. Ő elmosolyodik, én nem. Leteszem a telefont egy hosszú asztalra, beljebb megyünk. Csukja az ajtót.
Három diplomás mérnök, túl a nyugdíjkorhatáron. Még dolgozna, ha lehetne. Huszonévesen helyezték ebbe a városba. Amikor mehetett volna, nem ment, és nem hiszem, hogy bánja. Pedig ha elmegy, most nem kellene beszélnünk. Megkérdezem:
– Bekapcsolhatom a diktafont?
– Persze, vágjunk bele!
Beszél, csöndes szenvedéllyel. Bennem az motoszkál, hogy a telefont távirányított lehallgató-készüléknek gondolja, de a hangfelvételt, ami alapján cikket fogok írni, és amihez, ha nagyon akarnak, szintén hozzáférhetnek illetéktelenek, mégis engedi. Mi értelme ennek? Ezt nem hozom szóba, ő sem. Még sincs más magyarázat, gondolom, mint az, hogy megbízik bennem. 

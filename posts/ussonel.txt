Inkább üssön el egy autó
2019. december 10.
Macskák ülnek a bolt előtt. Befelé figyelnek. Aranyos képet lehetne róluk készíteni. A négy macska egy nyugdíjas asszonyt kísért el idáig, felvágottat szoktak kapni tőle, többnyire parizert. Rózsaszínű szeletek a járdán, néhány méteren szétszórva. A macskák mindet eltakarítják, mennek egy darabig az ember után, aki ételt ad, aztán tovább, a dolgukra. Mindegyik tartozik valahová, ez nekik csak egy villámcsődület.
Az egyik cirmos, nagydarab kandúrnak valami történt a bal fülével, lehet, verekedés közben nyomorították meg. Ahogy elindul, át a kocsiúton, a néni fennhangon utána szól: „Csola, hová mégy!” A sérült füle után így nevezett macska nem fordul meg. Egyébként sem szoktak a nevükre hallgatni. A cirmos helyében erre én sem reagálnék, inkább üssön el egy autó.
A néni hangja erős, haja kontyban. Szigorú nézése valamilyen gyermekintézményben fejlődhetett ki ilyen szépen harminc-negyven évvel ezelőtt, és azóta szilárdan tart. 
És eteti mások macskáit.
Hétköznapi rejtély, alig tűnik föl.
Lehet, tényleg megismerhetőek egy zárkózott személyiség rétegei, úgy, ahogyan a vöröshagyma levelei lefejthetők – mint A szív bajnokai című filmben mondják a nagydarab fekete srácot családjába fogadó törékeny asszonyról, akinek megformálásáért Sandra Bullock Oscar-díjat kapott.
Az a kérdés, mindig, van-e kedved hozzá, hogy megismerd. 
Meg mered-e kérdezni, miért csinálja? Inkább nem. 
Ezt például elintéznéd azzal, hogy ilyenkor a néni is biztosan befelé figyel.
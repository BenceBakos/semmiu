A paprikás ember
2019. december 25.
Akkor jött hozzánk először, amikor kiderült, hogy eladtak minket. Az újság az amerikai nyugdíjalaptól az amerikás magyarhoz került, a kormány barátjához. A jól értesült olvasók úgy gondolták, egyszerre kormánypártivá vált mindenki nálunk. Ennek megfelelően szóltak hozzánk; azokban a napokban többen telefonáltak, írtak levelet, és nem volt sok köszönet azokban az üzenetekben. 
Egyszerre hat vagy hét műanyag láda állt a portán, tele zöldpaprikával. A portás azt mondta, hogy egy szentesi olvasónk hozta nekünk ezt, vigasztalásul, vegyen belőle, aki szereti. Hamar elfogyott. Legközelebb a portás engem hívott: ideért a paprikás ember, úgy illene, hogy valaki beszéljen vele. Mentem, hogy megköszönjem a figyelmességét. 
Szikár, magas ember, szerintem ez tűnik szembe annak, aki megpillantja. Pedig sokkal jellemzőbb rá, hogy messziről csillog a szeme. Először találkozni valakivel, aki pedig régóta tudja, miről mit gondolsz, mi érdekel, nagy élmény, mintha eddig ismeretlen rokonnal hozna össze a sors. Laci figyelmes újságolvasó, ismeri a munkámat és jó néhány kollégámét. Szeret beszélgetni, a közlésvágynál nagyobb benne a kíváncsiság, és egyaránt élvezi, ha ő, vagy ha a másik ember fejez be szépen egy gondolatot. Felüdülés vele a beszélgetés.
Kiderült, a paprikát egy barátjától hozza. A formája, mérete miatt a termés egy része eladhatatlan, az ízével azonban nincs semmi gond. A jó barátok egy ideje kapnak belőle – magyarázta Laci –, és most már mi is. Úgyhogy ezután időnként jönni fog. Nem lehet előre tudni, mikor, de azért számíthatunk rá, most pedig segítsek neki kipakolni az új szállítmányt.
Tényleg jött. Többnyire én vártam. Behoztuk a paprikát, beszélgettünk, a nyilvánosság állapotáról, olyan ügyekről, bajokról, amelyek ma már szót sem érdemelnek.
Nem sokkal azután, hogy elkerültem az újságtól, fölhívott: jön megint Szeged felé, út közben megállna, hogy szót váltsunk. Találkoztunk. Kivett a csomagtartóból egy láda paprikát, azzal, hogy ez az enyém. Megkérdezte, kit kereshetne az újságnál maradt kollégáim közül, aki elébe menne, és fogadná őt, amikor hozza a paprikát. Segítettem, de azt nem tudom, hogy végül boldogult-e.
Pénteken este otthon azzal fogadott a kisebbik fiam, hogy egy szatyor zöldpaprika lógott a kilincsen, amikor délután hazaért. Rögtön hívtam Lacit telefonon, hogy megköszönjem, de nem vette föl. Írtam is neki. A paprikát ettük, jutott belőle salátába, tojásrántottába. Már csak a csípősek maradtak meg, a karácsonyi halászlé mellé, azoknak, akik bírják. Szenteste végül válaszolt: „Kedves Barátom! Akkor jó helyre adtam be...”
Szóval – gondoltam át újból – találunk egy szatyor paprikát a kapun, azonnal őrá gondolok, föl sem merül bennem, hogy nem tőle kaptuk, természetesnek fogadom el, ami nem mindenkinek lenne az. 
Mi ez a könnyelműség? 
Hit.
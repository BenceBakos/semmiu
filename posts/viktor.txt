Viktor
2019. október 20.
Úgy megy el szavazni hogy otthon felejti a szemüvegét. Segítséget kér a szavazókörben. Szerinte fölösleges bemenni a fülkébe.
– A Viktort ikszelje be, kedves! – kéri a bizottsági tagot. A kérdésre, hogy ugye, Orbán Viktornak, azaz a Fidesz-KDNP-nek a jelöltjére gondol, a néni határozottan válaszol: – Nem. A Viktorra.  
Szeged, október tizenharmadika. 
A kormánypárt delegált tagjával együtt mosolyog mindenki az asztalnál. Segíteni kell a határozott szavazónak, úgy, hogy egy pillanatra se érezze úgy, tájékozatlan. Kár lenne megbántani, befolyásolni pedig tilos. Nehéz feladat? Nem annyira, emberség és demokrácia összefér. Elmagyarázzák, hogy Viktor konkrétan nem szerepel egyik lapon sem, mert nem szeretne polgármester lenni Szegeden, sem önkormányzati képviselő. Most ezekre a tisztségekre lehet a jelöltekből választani. Jó néhány perc eltelik, de a néni megérti, miről szól az önkormányzati választás. Maga ikszel a kiválasztott kis körben. Elégedetten megy ki, és mindenki elégedett. 
Biztosan Viktor is.

Fantasztikus hazám
2019. június 23.
Ahogyan a trójai háborúról szükségképpen meg kellett íródnia az Iliásznak, amely az egész emberiségre hatott − azokra is, akik nem olvasták −, szerintem ugyanígy eljött az ideje annak, hogy szülessen egy tudományos-fantasztikus regény, amelyben magyarok lakják be az egész univerzumot.
Ebben a történetben magyar a világmindenség főgonosza, a cselekmény pedig a magyarság időben és térben behatárolhatatlan belső harca a legmodernebb eszközökkel; a jobb rész küzdelme a silányabbal, minden bolygón az ismert világban. Jut szerep a történetben más népeknek is, de sorsukat az igazságos végkifejlethez képest aszerint nyerik el, hogyan őrzi kollektív emlékezetük azt az időszakot, amikor a magyarság történelméhez közük lehetett: nosztalgikus érzésekkel, érzelmek nélkül, vagy a tékozló fiú gyűlöletével.
Mindegy, ki írja meg ezt a könyvet − talán már íródik is valahol, évek óta −, és az sem számít, hogyan sikerül. Lehet bármilyen dilettáns iromány, biztosan szolgál olyan viselkedésmintákkal, amelyek segítenek az olvasónak a túlélésben, ha a történelem egyszer a megfelelő pontra ér.
Egy zsiráf  
2019. október 3.
„Nyolc méteres belmagasságú előtér kell, galériával, hogy a zsiráfcsontváz elférjen. A trófea” – hallom a szegedi Dóm téren. A tömeg ezerfélét beszél bor és dixieland mellett. Fölnézek az égre, ott van elég hely ahhoz, hogy elképzeljem, a nyakában a hét megnyúlt csigolyát is, egy vonalban. Ha leoltják a lámpát abban a házban, világít. Szerényen, mint egy csillagkép. 
Szeretném elengedni azonnal ezt a zavarodott érzést, ki, az űrbe, a hidegbe. 
Hogy lehet lelőni egy ilyen jámbor, ártatlan állatot?
A zsiráf tényleg jámbornak, ártatlannak látszik, de ezek emberi tulajdonságok. Félreismeri, aki magához méri a természetet. 
A vadászat ösztöne viszont épp a természethez fűzi az embert, a fegyveres vadászatnak pedig kultúrája van, helyesnek gondolt szokások formálták. 
Akkor sem vadásznék. 
Nem – én horgászni járok. Megölöm a halat, ételt főzök belőle. 
Azért nem preparálnám, hogy ott legyen a falon.  
Megölni, kezelni a fejét, csontját, bőrét, hogy szép legyen, lehessen emlékezni arra, amikor zsákmányul esett. Megőrizni a romlandó test egy darabját, gondosan, végső soron szeretettel. Ismerek jó érzésű embereket, akik tudják értékelni a szép trófeát, és nem zavarja őket, hogy egy állat feje díszíti a falat. 
Lehet, hogy ennek a szokásnak olyan ösztön a gyökere, amely azért is felel, hogy a szentek hajából, kezéből ereklye készült. 
3500 dollár. Ezt már a telefonomon látom, megkerestem a az interneten: ennyibe kerül szervezett vadászaton elejteni egy zsiráfot Dél-Afrika Limpopo tartományában. Az afrikai vadászatokról szóló oldalon olvasom, „a számla végső kiegyenlítése a táborban, a haza utazás előtt történik, kéz pénzben. CSEKKET NEM FOGADNAK EL!” 
Elkészül az újszegedi ház. Megérkezik a küldemény, nagy fadobozban. Gyakorlott kezek összerakják, drót, szög, valamilyen kapocs kell hozzá, gondolom. Talapzat. A csontváz áll. Ő pedig, akit nem ismerek, nézi, látja benne a néhai zsiráfot, és szól is hozzá: jó helyen vagy itt, végre elférsz kényelmesen.
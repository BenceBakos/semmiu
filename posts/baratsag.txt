Egy gyönyörű barátság kezdete
2019. augusztus 6.
Tanulok: ha egy magyar ember hangosan kimondja Afganisztánban, hogy „köszönöm”, bajba kerül, mert ez a női nemi szerv a helybeliek nyelvén. A „kérem”: férfi nemi szerv. Helyette inkább azt kell mondani – már a tolmácsnak is –, hogy „legyen szíves”, vagy „add ide”. 
A „kérem szépen” a nemi szerv méretére utal. 
Orrot fújni sem szabad nyilvánosan. Leülni úgy illik, hogy a lábfejek ne nézzenek senki más irányába. Mutatóujj helyett az egész kézzel kell mutatni, és csak a jobbal: bal kézzel mutatni, enni illetlenség – bár ezek a tanácsok minden iszlám országban érvényesek, ahol a vallás határozza meg a mindennapi életet. A legérdekesebb passzus az egymás kezét fogó férfiakról szól a Magyar Honvédség Összhaderőnemi Parancsnokságának 2010-es kézikönyvében, amelyet az Afganisztánba induló békefenntartó katonák számára írtak. A 36., Mit tegyen, és mit ne! című fejezetben ez áll: „Ne nevessen és mutogasson, ha két férfit kézen fogva lát. Ez a szoros barátság jele (ez alól nem kivételek a rendőri, katonai szervek tagjai sem).”
Két kultúra kölcsönhatása figyelhető meg tehát azon a fotósorozaton, amely Orbán Viktor miniszterelnök és Recep Tayyip Erdogan török elnök tavalyi, október 8-i budapesti találkozásakor készült. Az egyik akkori felvétel most előkerült, vándorol a Facebookon: az, amelyen Edrogan Orbán mindkét kezét szorítja. Reakció ez a mém arra, hogy a Coca-Cola meleg párokat ábrázoló plakátjai miatt Boldog István országgyűlési képviselő bojkottot hirdetett a közösségi oldalon az üdítőitalgyár termékei ellen. Beszámolt erről a hazai sajtó, több nemzetközi hírügynökség – az arab Aljazeera is. Megszólalt a Hit Gyülekezete, a Coca-Cola, a Fidesz, a Pesti Srácoknál dolgozó újságíró kolléga, aki tolószékes embereket sem szeretne látni ilyen plakátokon. 
Arra gondoltam, elég jó nekem itt – nem szívesen mennék külföldre, főleg nem muzulmán többségű országba –, mert nálunk lehet nyugodtan háborogni, bojkottálni, ítélkezni, ujjal mutogatni, megérteni, beszélni zéró cukorról és toleranciáról, megfigyelni mindenféle szörnyeteg lélek kifejlődését, testközelből. És közben mindig fölbukkannak ilyen képek a közös hírfolyamban: más kuncoghat rajta, nekem meg tömény igazság-pillanat, hogy bármit hiszünk, egymás intim szférájában tartózkodó nőkről, férfiakról szinte semmit sem tudunk.
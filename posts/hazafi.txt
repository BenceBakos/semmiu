Hazafi
2019. augusztus 20.
Az öngyilkos hajlamú sorkatonákat azonnal leszerelik, ezt hallotta, és ő meg akart szabadulni a honvédségtől. A gyengélkedőn, ahol a legtöbb időt töltötte, volt két cimbora, akikkel kártyázás közben megbeszélte, milyen gyógyszerből hány szemet fog bevenni. Ők várnak egy ideig, aztán szólnak az ügyeletesnek. Bekerül a kórházba, kimossák a gyomrát, ami nagyon rossz, de mégsem tart tizenegy hónapig, mint a hátralévő szolgálati ideje.
Bevette a tablettákat. Két barátja közben valahonnan füvet szerzett, beszívtak, megfeledkeztek róla. Amikor átment hozzájuk, nevettek rajta, hogy tényleg megcsinálta. Valahogy mégis kiderült, hogy baj van. Civil mentő jött érte, beültették. Amikor a kocsi kikanyarodott vele a laktanyakapun, elveszítette az eszméletét. Megmentették.
Hétköznapi munkahelyi beszélgetés, katonaviselt emberek és több fiatal, hallgatjuk a beszámolót. Ez után már nem szól senki. Lehet gondolkodni, tisztességről, bátorságról. 
Az biztos, békeidőben nagyobb bátorság kellett ehhez az életveszélyes színjátékhoz, mint nekem ahhoz, hogy  elfogadjam, a haza szolgálata kötelesség, bevonuljak, megtanuljam, amit ott tanítottak, vigyázzak a társaimra, összetartsak azokkal, akikre ugyanígy lehetett számítani, letöltsem a kiszabott időt. És biztos, hogy tisztességtelen volt az ő menekülése? Ha már kiderült, hogy a laktanya nem neki való hely, nem lett jobb mindenkinek, hogy lelépett, mielőtt tényleg kárt tett volna magában, másokban?
Róla gondolkodtam, és arra jutottam, hogy sokkal több bajom van magammal. Nem szeretek ítélkezni, bizalmatlan vagyok azokkal szemben, akik magabiztosan ítélnek – de közben azt szeretném, hogy az én igazam nyilvánvaló legyen. A haza például legyen állandó közösségi tér, szellem és érző személyiség, lásson, halljon. Hallja azt is, amiről épp beszéltünk. Tartsa számon, mit tettem érte, legyen igazságos, legyen tisztában a szeretetem természetével. 
Ez naivitás. 
Most úgy látszik, nyilvánvaló jelek alapján, hogy a hazának rá, az egyszeri álöngyilkosra van szüksége. Én pedig az vagyok, akitől meg akar szabadulni, illetve jó néven venné, ha magamtól eltisztulnék innen.